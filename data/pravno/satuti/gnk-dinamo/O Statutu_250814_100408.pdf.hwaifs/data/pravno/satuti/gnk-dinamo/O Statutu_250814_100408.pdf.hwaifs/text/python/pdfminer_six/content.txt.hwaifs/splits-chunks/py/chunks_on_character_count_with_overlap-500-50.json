["NAJVA\u017dNIJE TO\u010cKE NOVOG STATUTA \n\n1.  Demokratski statut \n\nSvi \u010dlanovi Skup\u0161tine biraju se na izborima od strane svih \u010dlanova Kluba \u010dime se trajno napu\u0161ta \npraksa  da  Izvr\u0161ni  ili  Nadzorni  odbor  imenuju  \u010dlanove  Skup\u0161tine,  a  osigurava  se  i  obvezna \nprisutnost u Skup\u0161tini i drugih glasova osim vladaju\u0107ih. Ovo je prvi istinski demokratski Statut \nu povijesti GNK Dinama. \n2.  Neposredna volja \u010dlanova \n\nStatut omogu\u0107uje \u010dlanovima da izravno ", "i neposredno izaberu osobu koja \u0107e voditi Klub i biti \nodgovorna za postignute rezultate prema izbornom programu koji je dobio povjerenje \u010dlanova. \nZa razliku od dosada\u0161njeg Statuta izborni legitimitet je spojen sa stvarnim utjecajem.  \n\n3.  Jasna mo\u0107 i jasna odgovornost \n\nNakon  izborne  pobjede,  Predsjednik  Kluba  preuzima  i  veliku  mo\u0107  i  veliku  odgovornost.  U \nnjegovim  su  rukama  svi  alati  potrebni  za  vo\u0111enje  Kluba  onako  kako ", " smatra  da  je  najbolje. \nIstodobno,  jasno  preuzima  odgovornost  za  svoje  odluke  i  rezultate  koje  Klub  pod  njegovim \nvodstvom postigne. \n4.  Upravlja\u010dka stabilnost \n\nKada  Predsjednik  vodi  Klub  na  temelju  izbornog  legitimiteta  i  programa  kojeg  se  obvezao \nprovesti, uz suradnju i nadzor isklju\u010divo onih koji su taj program stvarali i s njim bili na istoj listi \n\u2013 dakle, koji dijele istu ideju \u2013 te kada imaju podr\u0161ku Skup\u0161tin", "e, upravljanje Klubom je stabilno. \nOdluka da tijela slu\u017ee, dok imaju demokratski legitimitet, provo\u0111enju jednog cilja, temeljena je \nna izbornim praksama i \u0161ire u dru\u0161tvu i drugim nogometnim Klubovima sa sli\u010dnim na\u010dinom \nupravljanja. Nadzor nad takvim upravljanjem i programom koji su odabrali \u010dlanovi ne mogu \nprovoditi oni koji su na izborima bili u manjini ili nisu stvorili i zastupali istu ideju. \n\n5.  Jednostavnost - manje tijela i razli\u010ditih", " funkcija \n\nNadzorni odbor i Izvr\u0161ni odbor spajaju se u jedinstveno tijelo, a funkcije Predsjednika Kluba i \nglavnog  i  odgovornog  za  rad  Uprave  preuzima  ista  osoba.  Tako\u0111er,  jedna  osoba  istodobno \nobna\u0161a du\u017enost predsjednika Nadzornog odbora i predsjedavaju\u0107eg u Skup\u0161tini, ne predvi\u0111a \nse osnivanje npr. Eti\u010dkog povjerenstva. Ove odluke pojednostavljuju i ujedinjuju tijela i funkcije \ns ciljem jednostavnijeg, jasnijeg i u\u010dinkovitijeg u", "pravljanja Klubom \u0161to smatramo primjerenim \nza trenutnu fazu demokratskog i upravlja\u010dkog razvoja Kluba. To, me\u0111utim, ne zna\u010di da se isto \nu budu\u0107nosti ne\u0107e mijenjati, a izborni proces, tijela i funkcije na slo\u017eeniji na\u010din razvijati. \n\n6.  Za\u0161tita \u010dlanstva i izborne manjine \n\nNajja\u010da  za\u0161tita  \u010dlanova  od  lo\u0161eg  upravljanja  Klubom  su  izbori  koji  uvijek  pru\u017eaju  priliku  za \npromjenom  vodstva.  U  najozbiljnijim  scenarijima,  za  klju\u010dna  ", "pitanja  identiteta  Kluba  i  rada \ntrenutne vlasti u Klubu, \u010dlanovi mogu pokrenuti referendum i njime \u010dak i inicirati prijevremene \nizbore.  U  Skup\u0161tini  je  manjini  zajam\u010deno  najmanje  10%  zastupni\u010dkih  mjesta,  bez  obzira  na \nizborni  rezultat.  Svaki  \u010dlan  Skup\u0161tine  \u2014  uklju\u010duju\u0107i  i  predstavnike  manjine  \u2014  ima  pravo \nzatra\u017eiti i dobiti sve podatke o poslovanju Kluba koji nisu poslovna tajna. Time se osigurava \nmogu\u0107nost  aktivno", "g  sudjelovanja  u  radu  Kluba,  zastupanja  alternativnih  stavova \ni \npropitkivanja donesenih odluka. \n\n \n \n \n \n \n \n \n \n \n \n\fNAJVA\u017dNIJE KRITIKE NOVOG STATUTA \n\nZa\u0161to ulaze samo dvije liste? \n\nZbog Zakona o udrugama koji nala\u017ee da Predsjednik Kluba kao osoba koja ga zastupa mora biti izglasan \nu  Skup\u0161tini,  a  istovremeno  \u017eele\u0107i  po\u0161tovati  izravnu  i  neposrednu  volju  \u010dlanova,  jedini  na\u010din  je  da \nPredsjednik dolazi s liste koja je osvo", "jila ve\u0107inu u Skup\u0161tini i da ga upravo ta ve\u0107ina u Skup\u0161tini potvrdi. \nKako bi se to osiguralo,  kao i da se mogu izabrati druga nu\u017ena tijela i odlu\u010divati o va\u017enim pitanjima u \nSkup\u0161tinu ulaze samo dvije liste, pri \u010demu \u010dlanovi jednoj daju ve\u0107inu glasova. Na taj na\u010din izbjegava se \nborba za glasove unutar Skup\u0161tine i preglasavanja, dok se istovremeno po\u0161tuje volja \u010dlanova. Jedan od \nklju\u010dnih amandmana koje smo usvojili predvi\u0111a da se, ako nijedna", " lista ne osvoji ve\u0107inu u prvom krugu, \norganizira drugi krug izbora s dvije liste koje su dobile najve\u0107i broj glasova, \u010dime se osigurava da jedna \nlista dobije vi\u0161e od 50% glasova i formira vlast u Skup\u0161tini. Pri izradi ovog prijedloga analizirali smo i  \nstatut Boca Juniorsa, jednog od najve\u0107ih \u010dlanskih klubova u svijetu. U skup\u0161tini Boce pobjedni\u010dka lista \nautomatski dobiva 70% mjesta, \u010dak i ako na izborima osvoji manje od 50% glasova i to zat", "o \u0161to izbori \nprvenstveno slu\u017ee da se temeljem volje \u010dlanova formira \u010dvrsta vlast koja zbog takvih odredbi zatim ima \nstabilnost u upravljanju, uz stalnu odgovornost prema \u010dlanovima. Sli\u010dan princip \u017eeljeli smo primijeniti \ni u Statutu GNK Dinama. \n\nZa\u0161to je Nadzorni odbor na istoj listi kao i Predsjednik i za\u0161to nema oporbe u Nadzornom odboru? \n\n\u010clanovi na izborima demokratski biraju jedan program upravljanja na jedan mandat. Program stvaraju \nsv", "i \u010dlanovi liste, a Predsjednik se nakon izbora za Skup\u0161tinu izdvaja iz Skup\u0161tine i njoj, tj. Nadzornom \nodboru kao njezinoj produ\u017eenoj ruci, odgovara za provo\u0111enje tog programa. Time se osigurava da oni \nkoji su dobili povjerenje \u010dlanova i koji dijele istu izbornu ideju  imaju  ovlasti i odgovornost  nadzirati \nnjezino provo\u0111enje. Kada bi se \u010dlanovi NO-a birali odvojeno od izbora \u010dlanova Skup\u0161tine, moglo bi se \ndogoditi da NO sa\u010dinjavaju ljudi ko", "ji ne podr\u017eavaju izabranog predsjednika niti njegov program s kojim \nje pobijedio na izborima, \u0161to je put u permanentnu nestabilnost upravljanja klubom. Predlo\u017eeni sustav \nusmjeren je na u\u010dinkovitost i stabilnost zbog \u010dega brojni \u010dlanski klubovi  \u010dlanove NO-a biraju na temelju \ncjelovitih  lista,  a  ne  pojedina\u010dnih kandidatura.  Ako  vlast  ne  ispunjava  o\u010dekivanja,  oporba  je  mo\u017ee \nprozvati u Skup\u0161tini, \u010dlanovi je mogu smijeniti referendumo", "m ili se odlu\u010diti na davanje prilike drugoj \nopciji  na  sljede\u0107im  izborima.  U  Skup\u0161tini  se  zadr\u017eava  pluralizam  kroz  proporcionalno  sudjelovanje \norganizirane oporbe, no ona ne bi trebala biti kao parlament koji se bavi bezbrojnim temama, nego \nkao  tijelo  koje  podr\u017eava  stabilnu,  demokratski  izabranu  vlast  usmjerenu  prema  glavnom  cilju  \u2013  \u0161to \nuspje\u0161nijem sportskom rezultatu Kluba. Dodatno, javna revizija poslovanja obvezno se", " prezentira svim \n\u010dlanovima. Takav sustav gdje s iste liste dolazi i Predsjednik te Nadzorni odbor, kakav primjerice koristi \ni Benfica, u praksi se  pokazao uspje\u0161nim i pru\u017ea ravnote\u017eu izme\u0111u stabilnosti vlasti i demokratskog \nnadzora. \n\nZa\u0161to na izborima mo\u017ee sudjelovati netko tko je \u010dlan samo ove i pro\u0161le godine?  \n\nNikada ne\u0107e biti idealnog omjera kada se radi o kalendarskim godinama, ali volja nekog \u010dlana da, makar \ni unutar kratkog vremena ", "dva puta obnovi \u010dlanstvo i uredi tako svoj status zna\u010di prije svega i volju da \non participira u radu Kluba i to treba vrednovati. Pro\u0161la su vremena nepovjerenja prema \u010dlanovima i \ntra\u017eenja  lo\u0161ih  namjera.  Od  56.000  \u010dlanova  Kluba,  manje  od  polovice  \u010dine  punoljetni  i  poslovno \nsposobni \u010dlanovi koji su to bili i pro\u0161le godine, odnosno \u010dlanovi s pravom glasa. U po\u010decima izgradnje \ndemokratske kulture i \u010dlanskog identiteta Kluba \u017eeljeli s", "mo uklju\u010diti \u0161to ve\u0107i broj \u010dlanova u demokratske \n\n \n \n \n \n \n \n \n \n \n \n\fprocese. Zato smo odlu\u010dili da pravo glasa imaju svi koji su bili \u010dlanovi i u prethodnoj godini, umjesto da \nse uvjetuje vi\u0161egodi\u0161nje \u010dlanstvo, \u0161to bi zna\u010dajno smanjilo broj onih koji mogu sudjelovati. Ova \u0107e se \nodredba  u  budu\u0107nosti  sigurno  razmatrati,  s  mogu\u0107no\u0161\u0107u  da  se  pravo  glasa ve\u017ee  uz  vi\u0161e  uzastopnih \ngodina  \u010dlanstva.  Tako\u0111er,  vrijedi  istaknuti  da  u  ", "mnogim  europskim  \u010dlanskim  klubovima  pravo  glasa \nstje\u010du oni koji su \u010dlanovi samo godinu dana. \n\nZa\u0161to su Predsjednik Skup\u0161tine i Predsjednik Nadzornog odbora ista osoba? \n\nU Statutu ne postoji funkcija Predsjednika Skup\u0161tine, a skup\u0161tinskom sjednicom u pravilu predsjeda \nPredsjednik NO kojemu je to tek jedna od du\u017enosti. Osoba koja predsjeda sjednicom Skup\u0161tine obavlja \ntek tehni\u010dku funkciju i ne mora uvijek biti predsjednik NO. Predsjednik ", "NO svoje stvarne nadle\u017enosti \nispunjava u NO. Ne treba nam inflacija razli\u010ditih Predsjednika u Klubu bez jasnih du\u017enosti. Nadzorni \nodbor neodvojivi je dio Skup\u0161tine i s time se izbjegava nepotrebno udvostru\u010davanje pozicija i jasno \nrazdvaja  nadle\u017enost:  predsjednik  NO-a  utje\u010de  isklju\u010divo  na  rad  tog  tijela,  dok  na  ostale  procese  u \nSkup\u0161tini ne djeluje izvan svoje nadzorne uloge. Logi\u010dno je i proceduralno ispravno da osoba koja vodi ", "\nSkup\u0161tinu vodi i tijelo koje je njezina produ\u017eena ruka. Osim toga, unutar Skup\u0161tine postoji dovoljan broj \ndrugih  \u010dlanova  koji,  ako  procijene  da  predsjednik  NO-a  odstupa  od  svojih  ovlasti,  mogu  pokrenuti \ninicijativu za izvanrednu sjednicu ili izmijeniti dnevni red. \n\nUvodi li se verbalni delikt i za\u0161to nema Eti\u010dkog povjerenstva? \n\nPojam verbalni delikt ti\u010de se isklju\u010divo odnosa dr\u017eave i pojedinca i potpuno je pogre\u0161no i neprimjeren", "o \nnjegovo kori\u0161tenje u vezi pravila pona\u0161anja jednog privatnog udru\u017eenja osoba s vlastitim pravilima ili \nmjerama, u kojima je udru\u017eivanje potpuno dobrovoljno. U privatnim organizacijama, poput sportskih \nklubova, uobi\u010dajeno je postojanje internih pravila pona\u0161anja te stegovnih postupaka i sankcija. Svaka \norganizacija  ima  pravo  odrediti  svoja  pravila  i  svatko  ima  pravo  ne  biti  dio  te  organizacije.  Bitno  je \nnaglasiti da, u slu\u010da", "ju izricanja bilo koje stegovne mjere \u2013 posebno one najte\u017ee, poput isklju\u010denja \u2013 \n\u010dlan ima pravo, nakon \u0161to iscrpi sve klupske instance, potra\u017eiti za\u0161titu i kod nadle\u017enog suda. U zadnje \ndvije godine nije se desio niti jedan slu\u010daj koji je zahtijevao pokretanje stegovnog postupka i zbog toga \nnema niti smisla uspostavljanje dodatnog tijela koje bi se zvalo Eti\u010dko povjerenstvo i koje bi se samo \ntime bavilo. I najva\u017enije, raspisivanjem doti\u010dnih pr", "ekr\u0161aja u Statutu nije bio cilj postavljanje temelja za \nsankcioniranje  i  isklju\u010divanje  \u010dlanova  ve\u0107  gra\u0111enje  kulture  \u010dlanskog  Kluba  na  na\u010din  da  se  jasnije \nkomunicira da \u010dlan Kluba ima druga\u010dija prava, ali i obaveze od navija\u010da Kluba. \n\n \n \n \n \n \n \n \n \n \n \n\f"]