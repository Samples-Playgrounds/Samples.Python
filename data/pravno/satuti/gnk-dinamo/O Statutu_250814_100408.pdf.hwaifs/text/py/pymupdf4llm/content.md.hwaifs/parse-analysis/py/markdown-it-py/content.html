<h1><strong>NAJVAŽNIJE TOČKE NOVOG STATUTA</strong></h1>
<p><strong>1.</strong> <strong>Demokratski statut</strong></p>
<p><em>Svi članovi Skupštine biraju se na izborima od strane svih članova Kluba čime se trajno napušta</em><br />
<em>praksa da Izvršni ili Nadzorni odbor imenuju članove Skupštine,</em> <em>a osigurava se i obvezna</em><br />
<em>prisutnost u Skupštini i drugih glasova osim vladajućih. Ovo je prvi istinski demokratski Statut</em><br />
<em>u povijesti GNK Dinama.</em><br />
<strong>2.</strong> <strong>Neposredna volja članova</strong></p>
<p><em>Statut omogućuje članovima da izravno i neposredno izaberu osobu koja će voditi Klub i biti</em><br />
<em>odgovorna za postignute rezultate prema izbornom programu koji je dobio povjerenje članova.</em><br />
<em>Za razliku od dosadašnjeg Statuta izborni legitimitet je spojen sa stvarnim utjecajem.</em><br />
<em><strong>3.</strong></em> <strong>Jasna moć i jasna odgovornost</strong></p>
<p><em>Nakon izborne pobjede, Predsjednik Kluba preuzima i veliku moć i veliku odgovornost. U</em><br />
<em>njegovim su rukama svi alati potrebni za vođenje Kluba onako kako smatra da je najbolje.</em><br />
<em>Istodobno, jasno preuzima odgovornost za svoje odluke i rezultate koje Klub pod njegovim</em><br />
<em>vodstvom postigne.</em><br />
<strong>4.</strong> <strong>Upravljačka stabilnost</strong></p>
<p><em>Kada Predsjednik vodi Klub na temelju izbornog legitimiteta i programa kojeg se obvezao</em><br />
<em>provesti, uz suradnju i nadzor isključivo onih koji su taj program stvarali i s njim bili na istoj listi</em></p>
<p><em>– dakle, koji dijele istu ideju – te kada imaju podršku Skupštine, upravljanje Klubom je stabilno.</em><br />
<em>Odluka da tijela služe, dok imaju demokratski legitimitet, provođenju jednog cilja, temeljena je</em><br />
<em>na izbornim praksama i šire u društvu i drugim nogometnim Klubovima sa sličnim načinom</em><br />
<em>upravljanja. Nadzor nad takvim upravljanjem i programom koji su odabrali članovi ne mogu</em><br />
<em>provoditi oni koji su na izborima bili u manjini ili nisu stvorili i zastupali istu ideju.</em><br />
<em><strong>5.</strong></em> <strong>Jednostavnost - manje tijela i različitih funkcija</strong></p>
<p><em>Nadzorni odbor i Izvršni odbor spajaju se u jedinstveno tijelo, a funkcije Predsjednika Kluba i</em><br />
<em>glavnog i odgovornog za rad Uprave preuzima ista osoba. Također, jedna osoba istodobno</em><br />
<em>obnaša dužnost predsjednika Nadzornog odbora i predsjedavajućeg u Skupštini, ne predviđa</em><br />
<em>se osnivanje npr. Etičkog povjerenstva. Ove odluke pojednostavljuju i ujedinjuju tijela i funkcije</em><br />
<em>s ciljem jednostavnijeg, jasnijeg i učinkovitijeg upravljanja Klubom što smatramo primjerenim</em><br />
<em>za trenutnu fazu demokratskog i upravljačkog razvoja Kluba. To, međutim, ne znači da se isto</em><br />
<em>u budućnosti neće mijenjati, a izborni proces, tijela i funkcije na složeniji način razvijati.</em><br />
<strong>6.</strong> <strong>Zaštita članstva i izborne manjine</strong></p>
<p><em>Najjača zaštita članova od lošeg upravljanja Klubom su izbori koji uvijek pružaju priliku za</em><br />
<em>promjenom vodstva. U najozbiljnijim scenarijima, za ključna pitanja identiteta Kluba i rada</em><br />
<em>trenutne vlasti u Klubu, članovi mogu pokrenuti referendum i njime čak i inicirati prijevremene</em><br />
<em>izbore. U Skupštini je manjini zajamčeno najmanje 10% zastupničkih mjesta, bez obzira na</em><br />
<em>izborni rezultat. Svaki član Skupštine — uključujući i predstavnike manjine — ima pravo</em><br />
<em>zatražiti i dobiti sve podatke o poslovanju Kluba koji nisu poslovna tajna. Time se osigurava</em><br />
<em>mogućnost aktivnog sudjelovanja u radu Kluba, zastupanja alternativnih stavova i</em><br />
<em>propitkivanja donesenih odluka.</em></p>
<h1><strong>NAJVAŽNIJE KRITIKE NOVOG STATUTA</strong></h1>
<p><strong>Zašto ulaze samo dvije liste?</strong></p>
<p>Zbog Zakona o udrugama koji nalaže da Predsjednik Kluba kao osoba koja ga zastupa mora biti izglasan<br />
u Skupštini, a istovremeno želeći poštovati izravnu i neposrednu volju članova, jedini način je da<br />
Predsjednik dolazi s liste koja je osvojila većinu u Skupštini i da ga upravo ta većina u Skupštini potvrdi.<br />
Kako bi se to osiguralo, kao i da se mogu izabrati druga nužna tijela i odlučivati o važnim pitanjima u<br />
Skupštinu ulaze samo dvije liste, pri čemu članovi jednoj daju većinu glasova. Na taj način izbjegava se<br />
borba za glasove unutar Skupštine i preglasavanja, dok se istovremeno poštuje volja članova. Jedan od<br />
ključnih amandmana koje smo usvojili predviđa da se, ako nijedna lista ne osvoji većinu u prvom krugu,<br />
organizira drugi krug izbora s dvije liste koje su dobile najveći broj glasova, čime se osigurava da jedna<br />
lista dobije više od 50% glasova i formira vlast u Skupštini. Pri izradi ovog prijedloga analizirali smo i<br />
statut Boca Juniorsa, jednog od najvećih članskih klubova u svijetu. U skupštini Boce pobjednička lista<br />
automatski dobiva 70% mjesta, čak i ako na izborima osvoji manje od 50% glasova i to zato što izbori<br />
prvenstveno služe da se temeljem volje članova formira čvrsta vlast koja zbog takvih odredbi zatim ima<br />
stabilnost u upravljanju, uz stalnu odgovornost prema članovima. Sličan princip željeli smo primijeniti<br />
i u Statutu GNK Dinama.</p>
<p><strong>Zašto je Nadzorni odbor na istoj listi kao i Predsjednik i zašto nema oporbe u Nadzornom odboru?</strong></p>
<p>Članovi na izborima demokratski biraju jedan program upravljanja na jedan mandat. Program stvaraju<br />
svi članovi liste, a Predsjednik se nakon izbora za Skupštinu izdvaja iz Skupštine i njoj, tj. Nadzornom<br />
odboru kao njezinoj produženoj ruci, odgovara za provođenje tog programa. Time se osigurava da oni<br />
koji su dobili povjerenje članova i koji dijele istu izbornu ideju imaju ovlasti i odgovornost nadzirati<br />
njezino provođenje. Kada bi se članovi NO-a birali odvojeno od izbora članova Skupštine, moglo bi se<br />
dogoditi da NO sačinjavaju ljudi koji ne podržavaju izabranog predsjednika niti njegov program s kojim<br />
je pobijedio na izborima, što je put u permanentnu nestabilnost upravljanja klubom. Predloženi sustav<br />
usmjeren je na učinkovitost i stabilnost zbog čega brojni članski klubovi članove NO-a biraju na temelju<br />
cjelovitih lista, a ne pojedinačnih kandidatura. Ako vlast ne ispunjava očekivanja, oporba je može<br />
prozvati u Skupštini, članovi je mogu smijeniti referendumom ili se odlučiti na davanje prilike drugoj<br />
opciji na sljedećim izborima. U Skupštini se zadržava pluralizam kroz proporcionalno sudjelovanje<br />
organizirane oporbe, no ona ne bi trebala biti kao parlament koji se bavi bezbrojnim temama, nego<br />
kao tijelo koje podržava stabilnu, demokratski izabranu vlast usmjerenu prema glavnom cilju – što<br />
uspješnijem sportskom rezultatu Kluba. Dodatno, javna revizija poslovanja obvezno se prezentira svim<br />
članovima. Takav sustav gdje s iste liste dolazi i Predsjednik te Nadzorni odbor, kakav primjerice koristi<br />
i Benfica, u praksi se pokazao uspješnim i pruža ravnotežu između stabilnosti vlasti i demokratskog<br />
nadzora.</p>
<p><strong>Zašto na izborima može sudjelovati netko tko je član samo ove i prošle godine?</strong></p>
<p>Nikada neće biti idealnog omjera kada se radi o kalendarskim godinama, ali volja nekog člana da, makar<br />
i unutar kratkog vremena dva puta obnovi članstvo i uredi tako svoj status znači prije svega i volju da<br />
on participira u radu Kluba i to treba vrednovati. Prošla su vremena nepovjerenja prema članovima i<br />
traženja loših namjera. Od 56.000 članova Kluba, manje od polovice čine punoljetni i poslovno<br />
sposobni članovi koji su to bili i prošle godine, odnosno članovi s pravom glasa. U počecima izgradnje<br />
demokratske kulture i članskog identiteta Kluba željeli smo uključiti što veći broj članova u demokratske</p>
<p>procese. Zato smo odlučili da pravo glasa imaju svi koji su bili članovi i u prethodnoj godini, umjesto da<br />
se uvjetuje višegodišnje članstvo, što bi značajno smanjilo broj onih koji mogu sudjelovati. Ova će se<br />
odredba u budućnosti sigurno razmatrati, s mogućnošću da se pravo glasa veže uz više uzastopnih<br />
godina članstva. Također, vrijedi istaknuti da u mnogim europskim članskim klubovima pravo glasa<br />
stječu oni koji su članovi samo godinu dana.</p>
<p><strong>Zašto su Predsjednik Skupštine i Predsjednik Nadzornog odbora ista osoba?</strong></p>
<p>U Statutu ne postoji funkcija Predsjednika Skupštine, a skupštinskom sjednicom u pravilu predsjeda<br />
Predsjednik NO kojemu je to tek jedna od dužnosti. Osoba koja predsjeda sjednicom Skupštine obavlja<br />
tek tehničku funkciju i ne mora uvijek biti predsjednik NO. Predsjednik NO svoje stvarne nadležnosti<br />
ispunjava u NO. Ne treba nam inflacija različitih Predsjednika u Klubu bez jasnih dužnosti. Nadzorni<br />
odbor neodvojivi je dio Skupštine i s time se izbjegava nepotrebno udvostručavanje pozicija i jasno<br />
razdvaja nadležnost: predsjednik NO-a utječe isključivo na rad tog tijela, dok na ostale procese u<br />
Skupštini ne djeluje izvan svoje nadzorne uloge. Logično je i proceduralno ispravno da osoba koja vodi<br />
Skupštinu vodi i tijelo koje je njezina produžena ruka. Osim toga, unutar Skupštine postoji dovoljan broj<br />
drugih članova koji, ako procijene da predsjednik NO-a odstupa od svojih ovlasti, mogu pokrenuti<br />
inicijativu za izvanrednu sjednicu ili izmijeniti dnevni red.</p>
<p><strong>Uvodi li se verbalni delikt i zašto nema Etičkog povjerenstva?</strong></p>
<p>Pojam verbalni delikt tiče se isključivo odnosa države i pojedinca i potpuno je pogrešno i neprimjereno<br />
njegovo korištenje u vezi pravila ponašanja jednog privatnog udruženja osoba s vlastitim pravilima ili<br />
mjerama, u kojima je udruživanje potpuno dobrovoljno. U privatnim organizacijama, poput sportskih<br />
klubova, uobičajeno je postojanje internih pravila ponašanja te stegovnih postupaka i sankcija. Svaka<br />
organizacija ima pravo odrediti svoja pravila i svatko ima pravo ne biti dio te organizacije. Bitno je<br />
naglasiti da, u slučaju izricanja bilo koje stegovne mjere – posebno one najteže, poput isključenja –<br />
član ima pravo, nakon što iscrpi sve klupske instance, potražiti zaštitu i kod nadležnog suda. U zadnje<br />
dvije godine nije se desio niti jedan slučaj koji je zahtijevao pokretanje stegovnog postupka i zbog toga<br />
nema niti smisla uspostavljanje dodatnog tijela koje bi se zvalo Etičko povjerenstvo i koje bi se samo<br />
time bavilo. I najvažnije, raspisivanjem dotičnih prekršaja u Statutu nije bio cilj postavljanje temelja za<br />
sankcioniranje i isključivanje članova već građenje kulture članskog Kluba na način da se jasnije<br />
komunicira da član Kluba ima drugačija prava, ali i obaveze od navijača Kluba.</p>
