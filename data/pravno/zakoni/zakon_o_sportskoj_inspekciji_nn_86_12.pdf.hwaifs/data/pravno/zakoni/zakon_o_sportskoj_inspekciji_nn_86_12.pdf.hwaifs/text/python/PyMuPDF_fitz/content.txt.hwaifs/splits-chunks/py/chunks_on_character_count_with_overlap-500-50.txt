['HRVATSKI SABOR \n1964 \nNa temelju članka 89. Ustava Republike Hrvatske, donosim \nODLUKU \nO PROGLAŠENJU ZAKONA O SPORTSKOJ INSPEKCIJI \nProglašavam Zakon o sportskoj inspekciji, koji je Hrvatski sabor donio na sjednici 13. srpnja \n2012. godine. \nKlasa: 011-01/12-01/94 \nUrbroj: 71-05-03/1-12-2 \nZagreb, 18. srpnja 2012. \nPredsjednik \n \nRepublike \nHrvatske \n \nIvo Josipović, v. \nr. \nZAKON \nO SPORTSKOJ INSPEKCIJI \nI. OPĆE ODREDBE \nČlanak 1. \nOvim se Zako', 'nom uređuje ustroj, poslovi, način rada, prava, dužnosti i ovlasti sportske \ninspekcije (u daljnjem tekstu: inspekcija). \nČlanak 2. \nInspekcija provodi inspekcijski nadzor nad provedbom Zakona o sportu i propisa donesenih \nna temelju njega te poduzima mjere i radnje za koje je ovlaštena ovim Zakonom. \nII. USTROJ INSPEKCIJE \nČlanak 3. \n(1) Inspekcijski nadzor u prvom stupnju obavljaju sportski inspektori i viši sportski inspektori \nu uredima držav', 'ne uprave u županijama, odnosno u Gradskom uredu Grada Zagreba (u \ndaljnjem tekstu: inspektori), a u drugom stupnju državni sportski inspektori, viši državni \nsportski inspektori i glavni sportski inspektor ministarstva nadležnog za sport (u daljnjem \ntekstu: državni inspektori). \n(2) Iznimno od odredbe stavka 1. ovoga članka, poslove inspekcijskog nadzora u prvom \nstupnju mogu obavljati državni inspektori. \n(3) Protiv rješenja državnih inspektor', 'a donesenih u prvom stupnju nije dopuštena žalba, već \nse može pokrenuti upravni spor pred nadležnim upravnim sudom. \nČlanak 4. \n(1) Inspekcija u ministarstvu nadležnom za poslove sporta (u daljnjem tekstu: Ministarstvo) \nustrojava se kao unutarnja ustrojstvena jedinica u upravnoj organizaciji nadležnoj za sport u \nsastavu Ministarstva. \n(2) Ustrojstvenom jedinicom inspekcije iz stavka 1. ovoga članka rukovodi glavni sportski \ninspektor. \nČlanak ', '5. \n(1) Uvjeti za raspored na radno mjesto glavnoga sportskog inspektora su: završen diplomski \nsveučilišni studij ili specijalistički diplomski stručni studij iz područja društvenih znanosti, \nsedam godina radnog iskustva na odgovarajućim poslovima i položen državni stručni ispit. \n(2) Uvjeti za raspored na radno mjesto višega državnoga sportskog inspektora su: diplomski \nsveučilišni studij ili specijalistički diplomski stručni studij iz područj', 'a društvenih znanosti, \nčetiri godine radnog iskustva na odgovarajućim poslovima i položen državni stručni ispit. \n(3) Uvjeti za raspored na radno mjesto državnoga sportskog inspektora su: završen diplomski \nsveučilišni studij ili specijalistički diplomski stručni studij iz područja društvenih znanosti, tri \ngodine radnog iskustva na odgovarajućim poslovima i položen državni stručni ispit za \nsportskog inspektora. \n(4) Uvjeti za raspored na radno', ' mjesto višega sportskog inspektora su završen diplomski \nsveučilišni studij ili specijalistički diplomski stručni studij iz područja društvenih znanosti, \nčetiri godine radnog iskustva na odgovarajućim poslovima i položen državni stručni ispit za \nsportskog inspektora. \n(5) Uvjeti za raspored na radno mjesto sportskog inspektora su: završen diplomski sveučilišni \nstudij ili specijalistički diplomski stručni studij iz područja društvenih znanosti', ', tri godine \nradnog iskustva na odgovarajućim poslovima i položen državni stručni ispit za sportskog \ninspektora. \nČlanak 6. \n(1) Inspektori obavljaju neposredno sve poslove iz nadležnosti sportske inspekcije osim onih \nza koje je ovim Zakonom određeno da ih obavljaju državni inspektori. \n(2) Ako inspektori ne obave ili djelomično obave pojedine inspekcijske poslove iz svoje \nnadležnosti, te poslove mogu neposredno obaviti državni inspektori ako', ' ocijene da se na drugi \nnačin ne može osigurati izvršenje određenoga inspekcijskog posla. \n(3) Državni inspektori imaju sve ovlasti inspektora koje su propisane ovim Zakonom kada \nobavljaju inspekcijski nadzor sukladno stavku 2. ovoga članka. \nČlanak 7. \n(1) Osoba koja obavlja inspekcijski nadzor ima službenu iskaznicu i znak kojima dokazuje \nslužbeno svojstvo, identitet i ovlasti. \n(2) Obrazac službene iskaznice i izgled znaka, način izdavanja ', 'i zamjene iskaznice, odnosno \nznaka te način vođenja očevidnika o izdanim iskaznicama i znakovima propisuje pravilnikom \nministar nadležan za sport (u daljnjem tekstu: ministar). \nČlanak 8. \n(1) O obavljenim inspekcijskim pregledima i poduzetim mjerama inspekcija vodi očevidnik. \n(2) Obrazac i način vođenja očevidnika iz stavka 1. ovoga članka propisuje ministar \npravilnikom. \nIII. POSLOVI SPORTSKE INSPEKCIJE \nČlanak 9. \nU provedbi nadzora nad pr', 'avnim i fizičkim osobama u sustavu sporta koje podliježu nadzoru \ninspekcije, inspektor utvrđuje stanje u vezi s obavljanjem sportske djelatnosti sukladno \nodredbama Zakona o sportu, a osobito: \n1. izvršavaju li se u sustavu sporta zadaće utvrđene Zakonom o sportu, \n2. poštuju li se propisi o upisu u registar sportskih djelatnosti, registar profesionalnih \nsportskih klubova, odnosno u drugi odgovarajući registar, \n3. ima li pravna osoba u sustavu', ' sporta propisane opće akte i jesu li oni usklađeni sa zakonom \ni drugim propisom, \n4. je li sastav predstavničkog i izvršnog tijela, odnosno tijela upravljanja i nadzora pravne \nosobe u sportu u skladu sa Zakonom o sportu i na temelju njega donesenih propisa, \n5. postoje li za osobe koje obavljaju poslove u sportu zapreke u smislu odredaba Zakona o \nsportu, \n6. donose li se odluke i drugi pojedinačni akti u skladu sa Zakonom o sportu i na temelj', 'u \nnjega donesenih propisa, \n7. primjenjuju li se odredbe Zakona o sportu i na temelju njega donesenih propisa u vezi s \nposljedicama pravomoćne osude i kaznenog postupka, \n8. obavlja li stručne poslove u sportu osoba koja za to ne ispunjava propisane uvjete, \n9. obavlja li se sportska djelatnost u skladu s propisanim tehničkim i zdravstvenim uvjetima, \n10. obavljaju li pravne osobe u sportu koju drugu djelatnost osim sportske djelatnosti bez \npr', 'opisanog odobrenja, \n11. organiziraju li se sportska natjecanja u skladu sa Zakonom o sportu i na temelju njega \ndonesenih propisa, \n12. imaju li osobe koje sudjeluju u sportskim natjecanjima odgovarajuću zdravstvenu \nsposobnost koju je utvrdio ovlašteni liječnik sukladno sa Zakonom o sportu i na temelju njega \ndonesenih propisa, \n13. poštuju li se pravila o korištenju nedopuštenih sredstava (doping). \nIV. NAČIN RADA, PRAVA, DUŽNOSTI I OVLASTI SP', 'ORTSKE \nINSPEKCIJE \nČlanak 10. \nInspekcijski postupak pokreće se po službenoj dužnosti. \nČlanak 11. \n(1) Inspektor je dužan razmotriti predstavku ili drugu obavijest upućenu sportskoj inspekciji \nte procijeniti potrebu za pokretanjem inspekcijskog postupka. \n(2) O pokretanju postupka, odnosno o nepostojanju uvjeta za pokretanje postupka inspektor je \ndužan obavijestiti podnositelja najkasnije u roku od 30 dana od dana podnošenja predstavke. \n(3) ', 'Podnositelj predstavke ima pravo u roku od osam dana od dana primitka obavijesti izjaviti \nprigovor čelniku javnopravnog tijela u čijem se sastavu nalazi sportska inspekcija ako primi \nobavijest da prema navodima u predstavci ne postoje uvjeti za pokretanje postupka ili ako \nobavijest ne primi u roku iz stavka 2. ovoga članka. \n(4) Ako je postupak pokrenut, o provedenom nadzoru i poduzetim mjerama i radnjama \ninspektor će izvijestiti podnositelja', ' predstavke nakon završenoga inspekcijskog postupka. \nČlanak 12. \n(1) O početku obavljanja nadzora inspektor će obavijestiti odgovornu osobu u pravnoj osobi \nodnosno fizičku osobu u sustavu sporta, osim ako smatra da bi obavještavanjem umanjio \nučinkovitost nadzora. \n(2) Inspektor obavlja nadzor izravnim uvidom u opće i pojedinačne akte, te uvjete i način rada \npravne osobe, odnosno fizičke osobe koje obavljaju sportsku djelatnost. \n(3) Inspektor', ' ima pravo u inspekcijskom postupku pregledati dokumentaciju i evidencije, \nradne i poslovne prostorije i spise, isprave na temelju kojih može utvrditi identitet osoba koje \nobavljaju poslove za pravnu osobu te saslušati i uzeti izjave tih osoba. \nČlanak 13. \n(1) Provodeći inspekcijski nadzor inspektor je dužan postupati tako da se čuva zakonom ili \ndrugim propisom utvrđena tajna. \n(2) Inspektor je dužan kao službenu tajnu čuvati dokumentaciju te', ' činjenice i podatke koji su \nu vezi s inspekcijskim nadzorom, kao i identitet podnositelja predstavke odnosno druge \nobavijesti ako on to zatraži. \nČlanak 14. \nOdgovorna osoba pravne osobe i fizička osoba u sustavu sporta dužna je inspektoru osigurati \nuvjete za provedbu nadzora te mu pružiti potrebne podatke, dokumente i obavijesti, a osobe \nkoje obavljaju poslove u pravnoj osobi, uvjete za obavljanje nadzora na području na kojem \nradi te mu o ', 'tome pružiti podatke, dokumente i obavijesti. \nČlanak 15. \n(1) O obavljenom nadzoru i utvrđenom stanju inspektor sastavlja zapisnik. \n(2) Zapisnik iz stavka 1. ovoga članka sastavlja se, zaključuje i potpisuje u skladu s \nodredbama Zakona o općem upravnom postupku, a treba sadržavati sve činjenice relevantne \nza ocjenu stanja vezano uz predmet nadzora. \nČlanak 16. \n(1) Ako nađe da je povrijeđen zakon ili drugi propis, inspektor je dužan poduzeti ', 'mjere \nodnosno izvršiti radnje za koje je ovlašten zakonom ili drugim propisom. Mjere i radnje \npoduzimaju se na temelju stanja utvrđenog u zapisniku. \n(2) Ako tijekom obavljanja nadzora utvrdi nezakonitosti, odnosno nepravilnosti u radu ili \npostupanju, a taj rad ili postupanje podliježe nadzoru sportske inspekcije, inspektor je dužan \nobaviti nadzor i nad tim radom ili postupanjem iako mu to nije bio predmet nadzora. \n(3) Ako ne nađe povredu za', 'kona ili drugog propisa, inspektor će tu činjenicu upisati u \nzapisnik. \nČlanak 17. \n(1) Ako uoči povredu propisa nad čijom primjenom nadzor obavlja druga inspekcija ili drugo \ntijelo državne uprave, inspektor će o povredi izvijestiti nadležnu inspekciju, odnosno nadležno \ntijelo državne uprave. \n(2) Ako uoči povredu pravila za čiju provedbu je nadležno neko od sportskih tijela, inspektor \nće o povredi izvijestiti to tijelo. \n(3) Ako ocijeni da p', 'ostoji sumnja u počinjenje kaznenog djela, inspektor će o tome izvijestiti \nnadležno tijelo progona. \nČlanak 18. \n(1) Na temelju utvrđenih činjenica inspektor može izreći naredbu ili zabranu te izdati \nprekršajni nalog, odnosno podnijeti optužni prijedlog nadležnom prekršajnom sudu ako je \npovredom propisa počinjen prekršaj. \n(2) Naredbe i zabrane izriču se rješenjem. \n(3) Izdavanje prekršajnog naloga i podnošenje optužnog prijedloga provodi se p', 'od uvjetima, \nna način i u postupku koje propisuje Zakon o prekršajima. \nČlanak 19. \n(1) Inspektor će narediti otklanjanje propusta, nedostataka, odnosno nepravilnosti u \nodređenom roku: \n1. ako pravne osobe u sustavu sporta ne izvršavaju zadaće utvrđene Zakonom o sportu, \n2. ako nadzirana fizička ili pravna osoba obavlja sportsku djelatnost, a nije izvršila upis u \nregistar sportskih djelatnosti, odnosno drugi odgovarajući registar, \n3. ako nadz', 'irana pravna osoba nema propisane opće akte, odnosno ako ti akti nisu usklađeni \nsa zakonom ili drugim propisom, \n4. ako nadzirana fizička ili pravna osoba ne obavlja sportsku djelatnost u skladu s propisanim \ntehničkim i zdravstvenim uvjetima, \n5. ako pravna osoba u sportu obavlja koju drugu djelatnost bez propisanog odobrenja, \n6. ako sportsko natjecanje nije organizirano u skladu sa Zakonom o sportu i na temelju njega \ndonesenih propisa, \n7. u', ' drugim slučajevima kada je ta mjera propisana zakonom ili drugim propisom ili u drugim \nslučajevima kada se izricanjem te mjere utvrđeno stanje može uskladiti sa zakonom ili drugim \npropisom i kada se tim usklađenjem posljedice prouzročene propustima, nedostacima ili \nnepravilnostima mogu otkloniti. \n(2) Ako nedostatak iz stavka 1. točke 2. ovoga članka ne bude otklonjen u ostavljenom roku, \ninspektor će zabraniti obavljanje sportske djelatnosti', '. \n(3) Naredba za uklanjanje nedostataka, odnosno nepravilnosti iz stavka 1. točke 6. ovoga \nčlanka izriče se za sljedeće natjecanje ako uklanjanje nedostataka, odnosno nepravilnosti u \ntekućem natjecanju nije moguće. \nČlanak 20. \n(1) Inspektor će nadziranoj pravnoj osobi narediti poništenje, ukidanje ili oglašavanje \nništavnim pojedinačnog akta, odluke ili drugoga pojedinačnog akta ako su ispunjeni uvjeti \npropisani zakonom te ako je time bitno ', 'povrijeđen zakon ili drugi propis, a poduzimanjem \ndrugih mjera ne može se uspostaviti zakonito stanje. \n(2) Ako se naredba iz stavka 1. ovoga članka ne provede u ostavljenom roku, poništenje, \nukidanje ili oglašavanje ništavnim provest će inspektor. \nČlanak 21. \n(1) Inspektor će nadziranoj pravnoj osobi zabraniti da u njoj obavlja poslove član \npredstavničkog ili izvršnog tijela, odnosno upravnog ili nadzornog tijela ako za tu osobu \npostoji zap', 'reka u smislu odredaba Zakona o sportu. \n(2) Protiv rješenja iz stavka 1. ovoga članka može se izjaviti žalba Ministarstvu. \nČlanak 22. \n(1) Inspektor će nadziranoj pravnoj osobi, odnosno fizičkoj osobi koja obavlja samostalnu \ndjelatnost zabraniti: \n1. obavljanje poslova u sportu osobi za koju je utvrđena zapreka u smislu odredaba Zakona o \nsportu, \n2. obavljanje stručnih poslova osobi koja ne ispunjava propisane uvjete, \n3. sudjelovanje u sport', 'skim natjecanjima osobi koja nema odgovarajuću zdravstvenu \nsposobnost utvrđenu u skladu sa zakonom. \n(2) Inspektor će izreći zabranu i u drugim slučajevima kada je za to ovlašten zakonom ili \ndrugim propisom. \nČlanak 23. \n(1) Protiv prvostupanjskog rješenja inspektora može se izjaviti žalba inspekciji u Ministarstvu \nnadležnom za poslove sporta. \n(2) Žalbu iz stavka 1. ovoga članka može izjaviti odgovorna osoba u pravnoj osobi i fizička \nosoba k', 'oja je bila predmet nadzora. \n(3) Žalbu iz stavka 1. ovoga članka može izjaviti i fizička osoba u pravnoj osobi kojoj je \nrješenjem izrečena zabrana ili naređena druga obveza te druga fizička ili pravna osoba koja za \nto dokaže pravni interes. \n(4) Žalba iz stavka 1. ovoga članka odgađa izvršenje rješenja. \n(5) Iznimno od odredbe stavka 4. ovoga članka, žalba ne odgađa izvršenje rješenja ako je riječ \no poduzimanju hitnih mjera čije izvršenje se ', 'ne može odgađati. \n(6) Protiv prvostupanjskog rješenja državnog inspektora nije dopuštena žalba, ali se može \npodnijeti tužba nadležnome upravnom sudu. \nČlanak 24. \n(1) Hitnim mjerama u smislu članka 23. stavka 5. smatraju se naredbe i zabrane koje se \nodnose na: \n1. obavljanje sportske djelatnosti u skladu s propisanim zdravstvenim i tehničkim uvjetima, \n2. zapreke u smislu odredaba Zakona o sportu, \n3. obavljanje stručnih poslova u sportskoj dj', 'elatnosti, \n4. sudjelovanje u sportskim natjecanjima osobi koja nema odgovarajuću zdravstvenu \nsposobnost utvrđenu Zakonom o sportu. \n(2) Inspektor može poduzeti hitnu mjeru i u drugim slučajevima kada procijeni da bi \nodgađanje izvršenja mjere prouzročilo štetu ili poremećaj koji se više ne bi mogao otkloniti. \n(3) Rješenje s naredbom ili zabranom iz stavka 1. i 2. ovoga članka može se donijeti i u tijeku \nnadzora ukoliko su činjenice na kojima ', 'se utemeljuje rješenje utvrđene ili učinjene \nvjerojatnim, tada se izrečena mjera mora upisati u zapisnik. \n(4) U iznimno hitnim slučajevima, kada je riječ o poduzimanju mjera radi osiguranja javnog \nmira i sigurnosti ili radi otklanjanja neposredne opasnosti za život ili zdravlje ljudi, odnosno \nštete na imovini, ili kada bi odgađanje izvršenja zbog donošenja pisanog rješenja prouzročilo \nkakvu štetu ili poremećaj koji se više ne bi mogli otklon', 'iti bez posljedica, rješenje iz stavka 3. \novoga članka može se donijeti i usmeno. \n(5) U slučaju iz stavka 4. ovoga članka u zapisnik se upisuje cijelo rješenje, a odgovornu \nosobu u nadziranoj pravnoj osobi, odnosno nadziranu fizičku osobu, istodobno se upozorava \nda ima pravo tražiti pisani otpravak usmenog rješenja. \n(6) Na zahtjev odgovorne osobe u nadziranoj pravnoj osobi ili nadzirane fizičke osobe, \nusmeno rješenje izdat će se u pisanom o', 'bliku bez odgode, a najkasnije u roku od osam dana \nod dana donošenja usmenog rješenja. \nČlanak 25. \nZapisnik i rješenje inspektor je dužan dostaviti osobama koje prema odredbama članka 23. \novoga Zakona mogu izjaviti žalbu ili pokrenuti upravni spor protiv rješenja inspektora, \nodnosno državnog inspektora. \nČlanak 26. \n(1) Za ispunjenje obveze iz rješenja odgovorna je osoba u pravnoj osobi, odnosno fizička \nosoba koja obavlja samostalnu djelatno', 'st, a ako je rješenjem naređena kakva obveza fizičkoj \nosobi u pravnoj osobi za ispunjenje obveza odgovorna je i ta fizička osoba. \n(2) O ispunjenju obveze iz rješenja odgovorna osoba u pravnoj osobi, odnosno fizička osoba \nkoja obavlja samostalnu djelatnost dužna je u roku od osam dana od dana isteka roka za \nispunjenje obveze pisano izvijestiti inspektora, odnosno državnog inspektora koji je donio \nrješenje. \n(3) Ako osoba iz stavka 2. ovoga čl', 'anka ne izvijesti inspektora, odnosno državnog inspektora \nu propisanom roku ili ako inspektor, odnosno državni inspektor posumnja u vjerodostojnost \nizvješća, obavit će kontrolni inspekcijski nadzor radi utvrđivanja pravog stanja stvari. \nČlanak 27. \nNaloge, prijedloge, prijave, zahtjeve i izvješća proizišla iz ovoga Zakona te druge naloge, \nprijedloge, prijave, zahtjeve i izvješća za koje je ovlašten, inspektor podnosi u obliku \nobrazloženog pi', 'sanog odgovarajućeg podneska, ako zakonom ili drugim propisom nije \ndrukčije propisano. \nČlanak 28. \n(1) Inspektor je samostalan u odlučivanju, u vođenju postupka, obavljanju radnji i \npoduzimanju mjera za koje je ovlašten. \n(2) Nitko ne smije, koristeći se službenim položajem ili na drugi način inspektora ometati u \npokretanju postupka niti smije inspektoru naređivati, sprječavati ga ili ometati u provedbi \nnadzora i poduzimanju mjera i radnji z', 'a koje je ovlašten. \nČlanak 29. \nInspektor je odgovoran ako ne poduzme mjere ili radnje koje je po zakonu ili drugom propisu \nbio dužan poduzeti ili ako prekorači ovlasti koje su mu dane zakonom ili drugim propisom, \nodnosno ako ne podnese prijavu ili ne obavijesti nadležna državna tijela o utvrđenim \nnedostacima kad je to dužan učiniti. \nČlanak 30. \n(1) Glavni inspektor ovlašten je davati naloge i naputke za rad, pratiti izvršenje poslova, \nnadz', 'irati zakonitost rada i postupanja državnih inspektora te s tom svrhom tražiti izvješća i \nobrazloženja. \n(2) Ako utvrdi nezakonitost rada i postupanja, odnosno propust ili prekoračenje ovlasti, glavni \ninspektor naredit će obustavu daljnjih postupaka te poduzeti radnje za koje je ovlašten. \n(3) Ovlasti iz stavka 1. i 2. ovoga članka ima i rukovodeća osoba inspekcije u uredu državne \nuprave u županiji, odnosno Gradskom uredu Grada Zagreba prema i', 'nspektorima. \nV. KAZNENE ODREDBE \nČlanak 31. \n(1) Novčanom kaznom u iznosu od 10.000,00 do 50.000,00 kuna kaznit će se za prekršaj \npravna osoba, odnosno fizička osoba koja obavlja samostalnu djelatnost u sustavu sporta: \n1. ako ne osigura uvjete za provedbu nadzora ili ako inspektoru, odnosno državnom \ninspektoru ne pruži potrebne podatke i obavijesti, \n2. ako na bilo koji način sprječava ili ometa inspektora, odnosno državnog inspektora u \nobav', 'ljanju nadzora ili poduzimanju mjera i radnji za koje je ovlašten, \n3. ako ne postupi po rješenju inspektora, odnosno državnog inspektora, \n4. ako u određenom roku ne izvijesti inspektora o ispunjenju obveze iz rješenja. \n(2) Za prekršaj iz stavka 1. ovoga članka kaznit će se i odgovorna osoba u pravnoj osobi \nnovčanom kaznom u iznosu od 5.000,00 do 10.000,00 kuna. \nČlanak 32. \nNovčanom kaznom u iznosu od 1.000,00 do 5.000,00 kuna kaznit će se fi', 'zička osoba koja \nobavlja poslove za pravnu osobu u sustavu sporta: \n1. ako na svom području rada ne osigura uvjete za provedbu nadzora ili ako ne pruži potrebne \npodatke i obavijesti, \n2. ako na bilo koji način sprječava ili ometa inspektora u obavljanju nadzora ili u \npoduzimanju mjera i radnji za koje je ovlaštena, \n3. ako ne postupi po rješenju sportskog inspektora. \nVI. PRIJELAZNE I ZAVRŠNE ODREDBE \nČlanak 33. \n(1) Državni službenici zatečen', 'i u državnoj službi na dan stupanja na snagu ovoga Zakona \ndužni su položiti državni stručni ispit u roku od godinu dana od dana rasporeda na radno \nmjesto inspektora, državnog inspektora, odnosno glavnog sportskog inspektora. \n(2) Državni službenici iz stavka 1. ovoga članka koji ne polože državni stručni ispit u roku od \ngodinu dana od dana rasporeda na radno mjesto inspektora, odnosno državnog inspektora, \nrasporedit će se na drugo radno mjest', 'o za koje ispunjavaju propisane uvjete, a ako nema \nodgovarajućeg radnog mjesta, stavit će se na raspolaganje sukladno propisima o državnim \nslužbenicima. \n(3) U državnu službu na radno mjesto inspektora, državnog inspektora i glavnog sportskog \ninspektora može se primiti i osoba koja nema položen državni stručni ispit, ali ga mora \npoložiti u roku od šest mjeseci od isteka probnog rada. U protivnom joj prestaje državna \nslužba istekom posljednje', 'g dana roka za polaganje ispita. \nČlanak 34. \nProvedbene propise iz članka 7. stavka 2. i članka 8. stavka 2. ovoga Zakona ministar će \ndonijeti u roku od tri mjeseca od dana stupanja na snagu ovoga Zakona. \nČlanak 35. \nOvaj Zakon stupa na snagu osmoga dana od dana objave u »Narodnim novinama«. \nKlasa: 620-01/12-01/01 \nZagreb, 13. srpnja 2012. \nHRVATSKI SABOR \nPotpredsjednik \n \nHrvatskoga \nsabora \n \nJosip Leko, v. r. \n \n']