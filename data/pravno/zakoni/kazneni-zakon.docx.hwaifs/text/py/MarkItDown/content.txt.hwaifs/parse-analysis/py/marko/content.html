<p><strong>KAZNENI ZAKON</strong></p>
<p><strong>Narodne novine br. 125/11, 144/12, 56/15, 61/15, 101/17, 118/18, 126/19, 84/21, 114/22, 114/23, 36/24.</strong></p>
<p><strong>OPĆI DIO</strong></p>
<p><strong>GLAVA PRVA (I.)TEMELJNE ODREDBE</strong></p>
<p><strong>Temelj i ograničenje kaznenopravne prisile</strong></p>
<p><strong>Članak 1.</strong></p>
<p>Kaznena djela i kaznenopravne sankcije propisuju se samo za ona ponašanja kojima se tako povređuju ili ugrožavaju osobne slobode i prava čovjeka te druga prava i društvene vrijednosti zajamčene i zaštićene Ustavom Republike Hrvatske i međunarodnim pravom da se njihova zaštita ne bi mogla ostvariti bez kaznenopravne prisile.</p>
<p><strong>Načelo zakonitosti</strong></p>
<p><strong>Članak 2.</strong></p>
<p>Nitko ne može biti kažnjen za djelo koje prije nego je počinjeno nije bilo utvrđeno zakonom ili međunarodnim pravom kao kazneno djelo, niti mu se može izreći kazna ili druga kaznenopravna sankcija koja nije bila određena zakonom.</p>
<p><strong>Načelo primjene blažeg zakona i vremensko važenje kaznenog zakonodavstva</strong></p>
<p><strong>Članak 3.</strong></p>
<p>(1) Prema počinitelju se primjenjuje zakon koji je bio na snazi u vrijeme kad je kazneno djelo počinjeno.</p>
<p>(2) Ako se zakon nakon počinjenja kaznenog djela, a prije donošenja pravomoćne presude, izmijeni jednom ili više puta, primijenit će se zakon koji je najblaži za počinitelja.</p>
<p>(3) Ako se u slučajevima iz stavka 2. ovoga članka izmijeni naziv ili opis kaznenog djela, sud će ispitati postoji li pravni kontinuitet tako da činjenično stanje podvede pod biće odgovarajućeg kaznenog djela iz novog zakona pa ako utvrdi da postoji, primijenit će zakon koji je blaži za počinitelja. Nema kaznenog djela ako pravni kontinuitet ne postoji.</p>
<p>(4) Izmijeni li se zakon za vrijeme počinjenja kaznenog djela, primijenit će se zakon koji je bio na snazi u vrijeme dovršenja radnje.</p>
<p>(5) Zakon koji je na snazi samo za određeno vrijeme primijenit će se na kaznena djela počinjena u tom vremenu i nakon njegova prestanka važenja ako zakonom nije drukčije propisano.</p>
<p><strong>Načelo krivnje</strong></p>
<p><strong>Članak 4.</strong></p>
<p>Nitko ne može biti kažnjen ako nije kriv za počinjeno kazneno djelo.</p>
<p><strong>Načelo oduzimanja imovinske koristi</strong></p>
<p><strong>Članak 5.</strong></p>
<p>Nitko ne može zadržati imovinsku korist ostvarenu protupravnom radnjom.</p>
<p><strong>GLAVA DRUGA (II.)PRIMJENA KAZNENOG ZAKONODAVSTVA REPUBLIKE HRVATSKE</strong></p>
<p><strong>Primjena Općeg dijela Kaznenog zakona</strong></p>
<p><strong>Članak 6.</strong></p>
<p>Odredbe Općeg dijela ovoga Zakona odnose se na kaznena djela propisana ovim Zakonom i drugim zakonima.</p>
<p><strong>Primjena kaznenog zakonodavstva prema mladim osobama</strong></p>
<p><strong>Članak 7.</strong></p>
<p>(1) Kazneno zakonodavstvo ne primjenjuje se prema djetetu koje u vrijeme počinjenja djela nije navršilo četrnaest godina.</p>
<p>(2) Prema osobi koja je u vrijeme počinjenja kaznenog djela navršila četrnaest godina, a nije još navršila dvadeset i jednu godinu primjenjuje se ovaj Zakon ako posebnim zakonom nije drukčije propisano.</p>
<p><strong>Vrijeme počinjenja kaznenog djela</strong></p>
<p><strong>Članak 8.</strong></p>
<p>(1) Kazneno djelo je počinjeno u vrijeme kad je počinitelj poduzeo radnju ili je bio dužan poduzeti radnju, bez obzira na to kad je nastupila posljedica iz zakonskog opisa kaznenog djela.</p>
<p>(2) Sastoji li se počiniteljeva djelatnost iz više vremenski odvojenih radnji, djelo je počinjeno danom posljednje radnje, a kod kaznenih djela kod kojih radnja traje, danom prestanka radnje.</p>
<p><strong>Mjesto počinjenja kaznenog djela</strong></p>
<p><strong>Članak 9.</strong></p>
<p>(1) Kazneno djelo počinjeno je u mjestu gdje je počinitelj radio ili bio dužan raditi i u mjestu gdje je u cijelosti ili djelomično nastupila posljedica iz zakonskog opisa kaznenog djela ili je prema njegovoj zamisli trebala nastupiti.</p>
<p>(2) U slučajevima sudioništva kazneno je djelo počinjeno u mjestu određenom u stavku 1. ovoga članka i u mjestu gdje je bilo koji od sudionika radio ili bio dužan raditi ili gdje je prema njegovoj zamisli posljedica iz zakonskog opisa kaznenog djela trebala nastupiti.</p>
<p><strong>Primjena kaznenog zakonodavstva za kaznena djela počinjena na području Republike Hrvatske</strong></p>
<p><strong>Članak 10.</strong></p>
<p>Kazneno zakonodavstvo Republike Hrvatske primjenjuje se na svakoga tko počini kazneno djelo na njezinu području.</p>
<p><strong>Primjena kaznenog zakonodavstva za kaznena djela počinjena na brodu ili zrakoplovu Republike Hrvatske</strong></p>
<p><strong>Članak 11.</strong></p>
<p>Kazneno zakonodavstvo Republike Hrvatske primjenjuje se i na svakoga tko počini kazneno djelo na domaćem brodu ili zrakoplovu, bez obzira na to gdje se brod ili zrakoplov nalazi u vrijeme počinjenja kaznenog djela.</p>
<p><strong>Posebnosti glede pokretanja kaznenog postupka za kaznena djela počinjena na području Republike Hrvatske, njezinom brodu ili zrakoplovu</strong></p>
<p><strong>Članak 12.</strong></p>
<p>Kad je u slučaju primjene kaznenog zakonodavstva Republike Hrvatske prema odredbama članka 10. i članka 11. ovoga Zakona kazneni postupak pravomoćno dovršen u stranoj državi, kazneni postupak u Republici Hrvatskoj pokrenut će se po odobrenju glavnog državnog odvjetnika.</p>
<p><strong>Primjena kaznenog zakonodavstva za kaznena djela počinjena izvan Republike Hrvatske protiv njezinog pravnog interesa</strong></p>
<p><strong>Članak 13.</strong></p>
<p>Kazneno zakonodavstvo Republike Hrvatske primjenjuje se prema svakome tko izvan njezina područja počini:</p>
<ol>
<li>
<p>kazneno djelo protiv Republike Hrvatske iz Glave XXXII. ovoga Zakona,</p>
</li>
<li>
<p>kazneno djelo krivotvorenja novca, vrijednosnih papira i znakova za vrijednost Republike Hrvatske iz članka 274., članka 275. i članka 276. ovoga Zakona,</p>
</li>
<li>
<p>kazneno djelo protiv hrvatskog državnog dužnosnika ili službenika u vezi s njegovom službom,</p>
</li>
<li>
<p>kazneno djelo davanja lažnog iskaza iz članka 305. ovoga Zakona, ako je lažni iskaz dan u postupku pred hrvatskim nadležnim tijelima,</p>
</li>
<li>
<p>kaznena djela protiv biračkog prava iz Glave XXXI. ovoga Zakona,</p>
</li>
<li>
<p>kazneno djelo iz članka 193., članka 194., članka 196., članka 197. i članka 198. ovoga Zakona kad je počinjeno u zaštićenom ekološko-ribolovnom pojasu, epikontinentalnom pojasu ili na otvorenom moru.</p>
</li>
</ol>
<p><strong>Primjena kaznenog zakonodavstva za kaznena djela koja izvan područja Republike Hrvatske počine njezini državljani</strong></p>
<p><strong>Članak 14.</strong></p>
<p>(1) Kazneno zakonodavstvo Republike Hrvatske primjenjuje se prema hrvatskom državljaninu i osobi koja ima prebivalište u Republici Hrvatskoj, koja izvan područja Republike Hrvatske počini bilo koje drugo kazneno djelo osim onih koja su obuhvaćena odredbama iz članka 13. i članka 16. ovoga Zakona, ako je to kazneno djelo kažnjivo i prema</p>
<p>zakonu države u kojoj je počinjeno.</p>
<p>(2) Odredba stavka 1. ovoga članka primijenit će se i kad počinitelj stekne hrvatsko državljanstvo nakon počinjenja kaznenog djela.</p>
<p>(3) U slučajevima iz stavka 1. i 2. ovoga članka kod kaznenih djela iz članka 115. stavka 3. i 4., članka 116., članka 153., članka 154., članka 158., članka 159., članka 161., članka 162., članka 163., članka 164., članka 166. i članka 169. ovoga Zakona te drugih kaznenih djela kod kojih je to predviđeno međunarodnim ugovorom kojeg je Republika Hrvatska stranka, kazneno zakonodavstvo Republike Hrvatske primijenit će se i kad kazneno djelo nije kažnjivo prema zakonu države u kojoj je počinjeno.</p>
<p>(4) Kad hrvatski državljani sudjeluju u mirovnim operacijama ili drugim međunarodnim aktivnostima izvan područja Republike Hrvatske i u takvim operacijama ili aktivnostima počine kazneno djelo, primjena zakonodavstva Republike Hrvatske ravnat će se prema odredbama ovog Zakona, ako međunarodnim ugovorom kojeg je Republika Hrvatska</p>
<p>stranka nije predviđeno drugačije.</p>
<p><strong>Primjena kaznenog zakonodavstva za kaznena djela počinjena protiv državljanina Republike Hrvatske izvan njezina područja</strong></p>
<p><strong>Članak 15.</strong></p>
<p>(1) Kazneno zakonodavstvo Republike Hrvatske primjenjuje se prema strancu koji izvan područja Republike Hrvatske prema državljaninu Republike Hrvatske, osobi koja ima prebivalište u Republici Hrvatskoj ili pravnoj osobi registriranoj u Republici Hrvatskoj počini bilo koje kazneno djelo koje nije obuhvaćeno odredbom iz članka 13. i članka 16. ovoga</p>
<p>Zakona, ako je to kazneno djelo kažnjivo i prema zakonu države u kojoj je počinjeno.</p>
<p>(2) U slučaju iz stavka 1. ovoga članka sud ne može izreći težu kaznu od one koja je propisana zakonom zemlje u kojoj je kazneno djelo počinjeno.</p>
<p><strong>Primjena kaznenog zakonodavstva za kaznena djela protiv vrijednosti zaštićenih međunarodnim pravom počinjena izvan područja Republike Hrvatske</strong></p>
<p><strong>Članak 16.</strong></p>
<p>Kazneno zakonodavstvo Republike Hrvatske primjenjuje se prema svakome tko izvan njezina područja počini kazneno djelo iz članka 88., članka 90., članka 91., članka 97., članka 104., članka 105. i članka 106. ovoga Zakona, kao i kazneno djelo koje je Republika Hrvatska prema međunarodnom ugovoru obvezna kažnjavati i kada je počinjeno izvan područja</p>
<p>Republike Hrvatske.</p>
<p><strong>Primjena kaznenog zakonodavstva za ostala kaznena djela počinjena izvan područja Republike Hrvatske</strong></p>
<p><strong>Članak 17.</strong></p>
<p>(1) Kazneno zakonodavstvo Republike Hrvatske primjenjuje se prema strancu koji izvan područja Republike Hrvatske počini kazneno djelo za koje se po hrvatskom zakonodavstvu može izreći kazna zatvora od pet godina ili teža kazna, a ne radi se o slučajevima iz članka 13. do 16. ovoga Zakona, ako je to kazneno djelo kažnjivo i prema zakonu države u kojoj je počinjeno i ako je izručenje počinitelja zakonom ili međunarodnim ugovorom dopušteno, ali do njega nije došlo.</p>
<p>(2) U slučaju iz stavka 1. ovoga članka sud ne može izreći težu kaznu od one koja je propisana zakonom zemlje u kojoj je kazneno djelo počinjeno.</p>
<p><strong>Posebnosti glede pokretanja kaznenog postupka za kaznena djela počinjena izvan područja Republike Hrvatske</strong></p>
<p><strong>Članak 18.</strong></p>
<p>(1) Kad je u slučaju primjene kaznenog zakonodavstva Republike Hrvatske prema odredbama članka 13. ovoga Zakona kazneni postupak pravomoćno dovršen u stranoj državi, glavni državni odvjetnik može odustati od kaznenog progona.</p>
<p>(2) U slučajevima iz članka 14. ovoga Zakona kazneni postupak radi primjene kaznenog zakonodavstva Republike Hrvatske neće se pokrenuti:</p>
<ol>
<li>ako je pravomoćnom presudom izrečena kazna izvršena ili je u postupku izvršenja ili više ne može biti izvršena prema</li>
</ol>
<p>zakonu države u kojoj je osoba osuđena,</p>
<ol start="2">
<li>ako je počinitelj u stranoj državi pravomoćnom presudom oslobođen ili mu je kazna po zakonu države u kojoj je</li>
</ol>
<p>kazneno djelo počinio oproštena,</p>
<ol start="3">
<li>ako je nastupila zastara kaznenog progona.</li>
</ol>
<p>(3) U slučajevima iz članka 14. stavka 1. i 2. ovoga Zakona kazneni postupak radi primjene kaznenog zakonodavstva Republike Hrvatske neće se pokrenuti ako se kazneno djelo po zakonu države u kojoj je počinjeno progoni po prijedlogu ili privatnoj tužbi, a takav prijedlog ili tužba nisu podneseni.</p>
<p>(4) U slučajevima iz članka 14. stavka 3. ovoga Zakona kazneni postupak radi primjene kaznenog zakonodavstva Republike Hrvatske pokrenut će se i ako se kazneno djelo po zakonu države u kojoj je počinjeno progoni po prijedlogu ili privatnoj tužbi, a takav prijedlog ili tužba nisu podneseni.</p>
<p>(5) U slučajevima iz članka 15. i članka 17. ovoga Zakona kazneni postupak radi primjene kaznenog zakonodavstva Republike Hrvatske neće se pokrenuti:</p>
<ol>
<li>
<p>ako je pravomoćnom presudom izrečena kazna izvršena ili je u postupku izvršenja ili više ne može biti izvršena prema zakonu države u kojoj je osoba osuđena,</p>
</li>
<li>
<p>ako je počinitelj u stranoj državi pravomoćnom presudom oslobođen ili mu je kazna po zakonu države u kojoj je kazneno djelo počinio oproštena,</p>
</li>
<li>
<p>ako se kazneno djelo po zakonu države u kojoj je počinjeno progoni po prijedlogu ili privatnoj tužbi, a takav prijedlog ili tužba nisu podneseni, ili je nastupila zastara kaznenog progona.</p>
</li>
</ol>
<p>(6) U slučaju iz članka 16. ovoga Zakona kazneni postupak radi primjene kaznenog zakonodavstva Republike Hrvatske može se pokrenuti ako kazneni progon nije pokrenut pred Međunarodnim kaznenim sudom ili sudom druge države ili ako se ne može očekivati provođenje pravičnog postupka pred sudom države u kojoj je kazneno djelo počinjeno, sudom</p>
<p>države čiji je počinitelj državljanin ili drugim sudom koji je nadležan za suđenje. Ako je kazneni postupak proveden u drugoj državi suprotno međunarodno priznatim standardima pravičnog suđenja, kazneni postupak može se pokrenuti samo uz odobrenje glavnog državnog odvjetnika.</p>
<p>(7) U slučaju iz članka 14., članka 15., članka 16. i članka 17. ovoga Zakona kazneni postupak će se pokrenuti samo ako se počinitelj nalazi na području Republike Hrvatske.</p>
<p><strong>Posebnosti glede pokretanja kaznenog postupka u odnosu na države ugovornice Konvencije o provedbi Sporazuma iz Schengena</strong></p>
<p><strong>Članak 18.a</strong></p>
<p>Kazneni postupak radi primjene kaznenog zakonodavstva Republike Hrvatske ne može se pokrenuti ako je u državi ugovornici Konvencije o provedbi sporazuma iz Schengena kazneni postupak zbog istog djela i u odnosu na istog počinitelja pravomoćno dovršen pod uvjetom da je, ako je izrečena kazna ta kazna i izvršena ili je trenutačno u postupku izvršenja ili se više, prema zakonima ugovorne stranke koja ju je izrekla, ne može izvršiti.</p>
<p><strong>Uračunavanje oduzimanja slobode i izvršenih kaznenopravnih sankcija u stranoj državi</strong></p>
<p><strong>Članak 19.</strong></p>
<p>U slučajevima primjene kaznenog zakonodavstva Republike Hrvatske, vrijeme provedeno u pritvoru, istražnom zatvoru ili na izdržavanju kazne, kao i svako drugo oduzimanje slobode u stranoj državi, uračunat će se u kaznu zatvora koju izrekne domaći sud za isto kazneno djelo. Druge izvršene kaznenopravne sankcije uračunat će se prema pravičnoj ocjeni suda.</p>
<p><strong>GLAVA TREĆA (III.)KAZNENO DJELO</strong></p>
<p><strong>Način počinjenja kaznenog djela</strong></p>
<p><strong>Članak 20.</strong></p>
<p>(1) Kazneno djelo može se počiniti činjenjem ili nečinjenjem.</p>
<p>(2) Tko propusti spriječiti nastupanje zakonom opisane posljedice kaznenog djela odgovarat će za nečinjenje ako je pravno obvezan spriječiti nastupanje takve posljedice i ako je propuštanje po djelovanju i značenju jednako počinjenju tog djela činjenjem.</p>
<p>(3) Počinitelj koji je kazneno djelo počinio nečinjenjem može se blaže kazniti, osim ako se radi o kaznenom djelu koje se može počiniti samo nečinjenjem.</p>
<p><strong>Nužna obrana</strong></p>
<p><strong>Članak 21.</strong></p>
<p>(1) Isključena je protupravnost djela počinjenog u nužnoj obrani.</p>
<p>(2) Nužna je ona obrana koja je prijeko potrebna da se od sebe ili drugoga odbije istodobni ili izravno predstojeći protupravni napad.</p>
<p>(3) Počinitelj koji prekorači granice nužne obrane može se blaže kazniti.</p>
<p>(4) Nije kriv tko prekorači granice nužne obrane zbog ispričive jake prepasti prouzročene napadom.</p>
<p><strong>Krajnja nužda</strong></p>
<p><strong>Članak 22.</strong></p>
<p>(1) Isključena je protupravnost djela počinjenog radi toga da se od sebe ili drugoga otkloni istodobna opasnost koja se na drugi način nije mogla otkloniti ako je učinjeno zlo manje od onoga koje je prijetilo.</p>
<p>(2) Nije kriv tko počini protupravnu radnju da bi od sebe ili drugoga otklonio istodobnu neskrivljenu opasnost koja se na drugi način nije mogla otkloniti ako zlo koje je počinjeno nije bilo nerazmjerno teže od zla koje je prijetilo i ako nije bio dužan izložiti se opasnosti. Ako je takva osoba bila dužna izložiti se opasnosti, može se blaže kazniti.</p>
<p>(3) Ako je počinitelj bio u otklonjivoj zabludi o okolnostima iz stavka 2. ovoga članka koje isključuju krivnju, kaznit će se prema pravilima o nehaju kad zakon za počinjeno djelo propisuje kažnjavanje za nehaj.</p>
<p><strong>Sastojci krivnje</strong></p>
<p><strong>Članak 23.</strong></p>
<p>Kriv je za kazneno djelo počinitelj koji je u vrijeme počinjenja kaznenog djela bio ubrojiv, koji je postupao s namjerom ili iz nehaja, koji je bio svjestan ili je bio dužan i mogao biti svjestan da je njegovo djelo zabranjeno, a ne postoji nijedan ispričavajući razlog.</p>
<p><strong>Neubrojivost</strong></p>
<p><strong>Članak 24.</strong></p>
<p>(1) Neubrojiva osoba nije kriva i ne može joj se izreći kazna.</p>
<p>(2) Neubrojiva je osoba koja u vrijeme ostvarenja protupravnog djela nije mogla shvatiti značenje svojeg postupanja ili nije mogla vladati svojom voljom zbog duševne bolesti, privremene duševne poremećenosti, nedovoljnog duševnog razvitka ili neke druge teže duševne smetnje.</p>
<p>(3) Prema osobi koja je u stanju neubrojivosti ostvarila protupravno djelo postupit će se prema odredbama Zakona o zaštiti osoba s duševnim smetnjama.</p>
<p>(4) Neubrojivoj osobi može se izreći sigurnosna mjera zabrane obavljanja određene dužnosti ili djelatnosti, zabrane upravljanja motornim vozilom, zabrane približavanja, udaljenje iz zajedničkog kućanstva i zabrane pristupa Internetu.</p>
<p><strong>Samoskrivljena neubrojivost</strong></p>
<p><strong>Članak 25.</strong></p>
<p>Ne smatra se neubrojivim počinitelj koji se uporabom alkohola, droga ili na drugi način svojom krivnjom doveo u stanje u kojem nije mogao shvatiti značenje svojeg postupanja ili nije mogao vladati svojom voljom, ako je u vrijeme kad se dovodio u takvo stanje kazneno djelo što ga je počinio bilo obuhvaćeno njegovom namjerom ili je glede tog kaznenog</p>
<p>djela kod njega postojao nehaj, a zakon propisuje kažnjivost i za taj oblik krivnje.</p>
<p><strong>Bitno smanjena ubrojivost</strong></p>
<p><strong>Članak 26.</strong></p>
<p>Počinitelj koji je u vrijeme počinjenja kaznenog djela zbog nekog stanja iz članka 24. stavka 2. ovoga Zakona bio bitno smanjeno ubrojiv može se blaže kazniti, ako do bitno smanjene ubrojivosti nije došlo samoskrivljeno sukladno članku 25. ovoga Zakona.</p>
<p><strong>Kažnjivost za postupanje s namjerom i s nehajem</strong></p>
<p><strong>Članak 27.</strong></p>
<p>(1) Kažnjivo je postupanje s namjerom da se počini kazneno djelo. Postupanje iz nehaja kažnjivo je samo kad je to zakonom izričito propisano.</p>
<p>(2) Teža kazna koju zakon propisuje za težu posljedicu kaznenog djela može se izreći kad je počinitelj glede te posljedice postupao barem s nehajem.</p>
<p><strong>Namjera</strong></p>
<p><strong>Članak 28.</strong></p>
<p>(1) Kazneno djelo može se počiniti s izravnom ili neizravnom namjerom.</p>
<p>(2) Počinitelj postupa s izravnom namjerom kad je svjestan obilježja kaznenog djela i hoće ili je siguran u njihovo ostvarenje.</p>
<p>(3) Počinitelj postupa s neizravnom namjerom kad je svjestan da može ostvariti obilježja kaznenog djela pa na to pristaje.</p>
<p><strong>Nehaj</strong></p>
<p><strong>Članak 29.</strong></p>
<p>(1) Kazneno djelo može se počiniti sa svjesnim ili nesvjesnim nehajem.</p>
<p>(2) Počinitelj postupa sa svjesnim nehajem kad je svjestan da može ostvariti obilježja kaznenog djela, ali lakomisleno smatra da se to neće dogoditi ili da će to moći spriječiti.</p>
<p>(3) Počinitelj postupa s nesvjesnim nehajem kad nije svjestan da može ostvariti obilježja kaznenog djela, iako je prema okolnostima bio dužan i prema svojim osobnim svojstvima mogao biti svjestan te mogućnosti.</p>
<p><strong>Zabluda o biću djela</strong></p>
<p><strong>Članak 30.</strong></p>
<p>(1) Ne postupa s namjerom tko u vrijeme počinjenja djela nije bio svjestan nekog njegovog zakonskog obilježja.</p>
<p>(2) Ako je zabluda iz stavka 1. ovoga članka bila otklonjiva, počinitelj će se kazniti za nehaj kad zakon za počinjeno djelo propisuje kažnjavanje i za nehaj.</p>
<p><strong>Zabluda o okolnostima koje isključuju protupravnost</strong></p>
<p><strong>Članak 31.</strong></p>
<p>(1) Neće se kazniti za namjerno počinjenje djela tko je u vrijeme njegova počinjenja pogrešno smatrao da postoje okolnosti prema kojima bi djelo bilo dozvoljeno.</p>
<p>(2) Ako je zabluda iz stavka 1. ovoga članka bila otklonjiva, počinitelj će se kazniti prema pravilima o nehaju kad zakon za počinjeno djelo propisuje kažnjavanje i za nehaj.</p>
<p><strong>Zabluda o protupravnosti</strong></p>
<p><strong>Članak 32.</strong></p>
<p>(1) Nije kriv počinitelj koji u vrijeme počinjenja djela nije znao da je njegovo djelo protupravno, a to nije bio dužan niti je mogao znati.</p>
<p>(2) Ako je zabluda iz stavka 1. ovoga članka bila otklonjiva, počinitelj se može blaže kazniti.</p>
<p><strong>Beznačajno djelo</strong></p>
<p><strong>Članak 33.</strong></p>
<p>Nema kaznenog djela, iako su ostvarena njegova obilježja, ako je stupanj počiniteljeve krivnje nizak, djelo nije imalo posljedice ili su posljedice neznatne i ne postoji potreba da počinitelj bude kažnjen.</p>
<p><strong>Pokušaj</strong></p>
<p><strong>Članak 34.</strong></p>
<p>(1) Tko s namjerom da počini kazneno djelo poduzme radnju koja prostorno i vremenski neposredno prethodi ostvarenju bića kaznenog djela, kaznit će se za pokušaj ako se za kazneno djelo može izreći kazna zatvora od pet godina ili teža kazna ili zakon izričito propisuje kažnjavanje i za pokušaj.</p>
<p>(2) Počinitelj pokušaja kaznenog djela može se blaže kazniti.</p>
<p>(3) Počinitelj koji je iz grube nerazumnosti pokušao počinjenje kaznenog djela neprikladnim sredstvom ili prema neprikladnom objektu može se osloboditi kazne.</p>
<p><strong>Dobrovoljni odustanak</strong></p>
<p><strong>Članak 35.</strong></p>
<p>(1) Počinitelj koji je dobrovoljno prekinuo započeto počinjenje kaznenog djela, iako je bio svjestan da je prema svim okolnostima radnju mogao dovršiti ili je nakon dovršetka radnje spriječio nastupanje posljedice, može se osloboditi kazne.</p>
<p>(2) Počinitelj koji je dobrovoljno poduzeo radnju koja bi spriječila počinjenje kaznenog djela, a ono je ostalo nedovršeno iz razloga neovisnog od njegove radnje, može se osloboditi kazne.</p>
<p>(3) Supočinitelj ili sudionik koji je dobrovoljno spriječio počinjenje kaznenog djela ili je dobrovoljno poduzeo radnju koja bi spriječila počinjenje kaznenog djela, a djelo je ostalo nedovršeno iz razloga neovisnog od njegove radnje, može se osloboditi kazne.</p>
<p><strong>Počiniteljstvo</strong></p>
<p><strong>Članak 36.</strong></p>
<p>(1) Počinitelj je osoba koja sama ili posredstvom druge osobe počini kazneno djelo.</p>
<p>(2) Počini li više osoba na temelju zajedničke odluke kazneno djelo tako da svaka od njih sudjeluje u počinjenju radnje ili na drugi način bitno pridonese počinjenju kaznenog djela, svaka od njih kaznit će se kao počinitelj (supočinitelji).</p>
<p>(3) Nehajna odgovornost supočinitelja temelji se na zajedničkoj povredi dužne pažnje.</p>
<p><strong>Poticanje</strong></p>
<p><strong>Članak 37.</strong></p>
<p>(1) Tko drugoga s namjerom potakne na počinjenje kaznenog djela, kaznit će se kao da ga je sam počinio.</p>
<p>(2) Tko drugoga s namjerom potakne na počinjenje kaznenog djela za koje je pokušaj kažnjiv, a djelo ne bude niti pokušano, kaznit će se kao za pokušaj toga kaznenoga djela.</p>
<p>(3) U slučaju neprikladnog pokušaja poticanja, poticatelj se može osloboditi kazne.</p>
<p><strong>Pomaganje</strong></p>
<p><strong>Članak 38.</strong></p>
<p>Tko drugome s namjerom pomogne u počinjenju kaznenog djela, kaznit će se kao da ga je sam počinio, a može se i blaže kazniti.</p>
<p><strong>Kažnjavanje supočinitelja i sudionika</strong></p>
<p><strong>Članak 39.</strong></p>
<p>(1) Svaki supočinitelj i sudionik (poticatelj i pomagač) kažnjava se u skladu sa svojom krivnjom.</p>
<p>(2) Posebne osobne okolnosti zbog kojih zakon propisuje oslobođenje od kazne, ublažavanje kazne, blaži ili teži oblik kaznenog djela uzet će se u obzir samo onom supočinitelju ili sudioniku kod kojega postoje.</p>
<p><strong>GLAVA ČETVRTA (IV.)KAZNE</strong></p>
<p><strong>Vrste kazni</strong></p>
<p><strong>Članak 40.</strong></p>
<p>(1) Kazne su novčana kazna, zatvor i dugotrajni zatvor.</p>
<p>(2) Novčana kazna može se izreći kao glavna i kao sporedna kazna.</p>
<p>(3) Zatvor i dugotrajni zatvor mogu se izreći samo kao glavne kazne.</p>
<p>(4) Kad zakon za određeno kazneno djelo propisuje kaznu zatvora do tri godine, sud može izreći novčanu kaznu kao glavnu.</p>
<p>(5) Za kaznena djela počinjena iz koristoljublja novčana kazna kao sporedna može se izreći i kad nije propisana zakonom ili kad je zakonom propisano da će se počinitelj kazniti kaznom zatvora ili novčanom kaznom, a sud kao glavnu kaznu izrekne kaznu zatvora.</p>
<p>(6) Rad za opće dobro izriče se kao zamjena za kaznu zatvora ili novčanu kaznu.</p>
<p><strong>Svrha kažnjavanja</strong></p>
<p><strong>Članak 41.</strong></p>
<p>Svrha kažnjavanja je izraziti društvenu osudu zbog počinjenog kaznenog djela, jačati povjerenje građana u pravni poredak utemeljen na vladavini prava, utjecati na počinitelja i sve druge da ne čine kaznena djela kroz jačanje svijesti o pogibeljnosti činjenja kaznenih djela i o pravednosti kažnjavanja te omogućiti počinitelju ponovno uključivanje u društvo.</p>
<p><strong>Novčana kazna</strong></p>
<p><strong>Članak 42.</strong></p>
<p>(1) Novčana kazna izriče se u dnevnim iznosima. Ona ne može biti manja od trideset niti veća od tristo šezdeset dnevnih iznosa, osim kad je novčana kazna od pet stotina dnevnih iznosa izričito propisana ovim Zakonom ili za kaznena djela počinjena iz koristoljublja, kad se može izreći do tisuću dnevnih iznosa.</p>
<p>(2) U presudi se naznačuje broj dnevnih iznosa i visina dnevnog iznosa te njihov umnožak.</p>
<p>(3) Broj dnevnih iznosa utvrđuje se na temelju okolnosti navedenih u članku 47. ovoga Zakona, osim onih koje se odnose na imovinske prilike počinitelja.</p>
<p>(4) Visina dnevnog iznosa utvrđuje se uzimajući u obzir počiniteljeve prihode i imovinu te prosječne troškove nužne za uzdržavanje počinitelja i njegove obitelji. Dnevni iznos ne može biti manji od 5,00 eura ni veći od 2500,00 eura.</p>
<p>(5) Počiniteljevi prihodi, imovina i ostali podaci potrebni za utvrđivanje visine dnevnog iznosa mogu se utvrditi na temelju slobodne procjene ako bi njihovo utvrđivanje bilo povezano s nerazmjernim teškoćama ili ako se predlaže izricanje novčane kazne u postupku za izdavanje kaznenog naloga.</p>
<p>(6) Počinitelj je dužan novčanu kaznu platiti u roku koji odredi sud, a koji ne može biti kraći od trideset dana niti duži od šest mjeseci, a može mu se naložiti i obročna otplata u roku do jedne godine. Sud može odrediti da će se obročna otplata ukinuti ako počinitelj ne plati pojedini obrok uredno.</p>
<p>(7) Ne može li osuđenik u cijelosti ili djelomično isplatiti novčanu kaznu u roku koji je određen presudom zbog znatnog pogoršanja imovinskih prilika do kojih je došlo bez njegove krivnje nakon donošenja presude, sud može na njegov zahtjev produljiti rok plaćanja do dvadeset i četiri mjeseca ili odrediti obročnu otplatu u tom roku.</p>
<p><strong>Zamjena nenaplaćene novčane kazne</strong></p>
<p><strong>Članak 43.</strong></p>
<p>(1) Kad novčana kazna nije u cijelosti ili djelomično plaćena u roku koji je određen presudom, a ne postoje uvjeti iz članka 42. stavka 7. ovoga Zakona, naplatit će se prisilno putem ovlaštene institucije sukladno odredbama posebnog zakona.</p>
<p>(2) Ako se novčana kazna ne može ni prisilno naplatiti u roku od tri mjeseca, sud će uz pristanak osuđenika donijeti odluku o zamjeni novčane kazne radom za opće dobro, na način da se jedan dnevni iznos zamijeni s dva sata rada, pri čemu rad za opće dobro ne smije premašiti sedamsto dvadeset sati.</p>
<p>(3) Ako osuđenik ne pristane na rad za opće dobro ili ga ne izvrši, novčana kazna, odnosno rad za opće dobro zamijenit će se kaznom zatvora.</p>
<p>(4) Kada se novčana kazna zamjenjuje kaznom zatvora, sud će jedan dnevni iznos zamijeniti s jednim danom zatvora, a rad za opće dobro će se zamijeniti sukladno odredbi članka 55. stavka 3. ovoga Zakona, pri čemu kazna zatvora ne može biti dulja od dvanaest mjeseci.</p>
<p>(5) Isplati li osuđenik novčanu kaznu nakon pravomoćnosti odluke o zamjeni, izvršenje kazne zatvora ili rada za opće dobro će se obustaviti. U slučaju djelomične isplate, izvršit će se samo preostali dio navedenih kazni.</p>
<p>(6) Ako osuđenik koji nema stalno prebivalište ili boravište u Republici Hrvatskoj ne plati novčanu kaznu u roku određenom presudom, sud će je zamijeniti kaznom zatvora.</p>
<p><strong>Kazna zatvora</strong></p>
<p><strong>Članak 44.</strong></p>
<p>(1) Kazna zatvora ne može biti kraća od tri mjeseca niti dulja od dvadeset godina.</p>
<p>(2) Kazna zatvora u trajanju do šest mjeseci izriče se na pune mjesece i dane. Kazna zatvora u trajanju duljem od šest mjeseci izriče se na pune godine i mjesece, osim kod primjene odredaba o stjecaju, kada se može izreći i na pune dane.</p>
<p>(3) Kod zamjene novčane kazne kaznom zatvora, kazna zatvora se izriče na pune dane, a može biti i kraća od tri mjeseca.</p>
<p>(4) Kazna zatvora do jedne godine može se izvršavati u domu sukladno odredbama posebnog zakona.</p>
<p><strong>Iznimnost kratkotrajne kazne zatvora</strong></p>
<p><strong>Članak 45.</strong></p>
<p>(1) Kaznu zatvora u trajanju do šest mjeseci sud može izreći samo ako se može očekivati da se novčana kazna ili rad za</p>
<p>opće dobro neće moći izvršiti ili ako se novčanom kaznom, radom za opće dobro ili uvjetnom osudom ne bi mogla postići svrha kažnjavanja.</p>
<p>(2) Odredba stavka 1. ovoga članka ne odnosi se na kaznu zatvora kao zamjenu za neplaćenu novčanu kaznu (članak 43. stavak 3.) ili za neizvršen rad za opće dobro (članak 55. stavak 8.) ili za opozvanu uvjetnu osudu (članak 58.).</p>
<p><strong>Kazna dugotrajnog zatvora</strong></p>
<p><strong>Članak 46.</strong></p>
<p>(1) Kazna dugotrajnog zatvora ne može biti kraća od dvadeset i jedne niti dulja od četrdeset godina.</p>
<p>(2) Iznimno, za kaznena djela počinjena u stjecaju pod uvjetima propisanim ovim Zakonom jedinstvena kazna dugotrajnog zatvora može se izreći u trajanju pedeset godina.</p>
<p>(3) Kazna dugotrajnog zatvora izriče se na pune godine.</p>
<p>(4) Kazna dugotrajnog zatvora ne može se izreći počinitelju koji je kazneno djelo počinio u vrijeme kad nije navršio osamnaest godina.</p>
<p>(5) Odredbe o kazni zatvora primjenjuju se i na kaznu dugotrajnog zatvora ako ovim Zakonom nije drugačije propisano.</p>
<p><strong>Odmjeravanje kazne</strong></p>
<p><strong>Članak 47.</strong></p>
<p>(1) Pri izboru vrste i mjere kazne sud će, polazeći od stupnja krivnje i svrhe kažnjavanja, ocijeniti sve okolnosti koje utječu da kazna po vrsti i mjeri bude lakša ili teža (olakotne i otegotne okolnosti), a osobito jačinu ugrožavanja ili povrede zaštićenog dobra i posljedice koje je pretrpjela žrtva, pobude iz kojih je kazneno djelo počinjeno, stupanj povrede počiniteljevih dužnosti, način počinjenja i skrivljene učinke kaznenog djela, prijašnji počiniteljev život, njegove osobne i imovinske prilike te njegovo ponašanje nakon počinjenog kaznenog djela, odnos prema žrtvi i trud da naknadi štetu.</p>
<p>(2) Visina kazne ne smije prekoračiti stupanj krivnje.</p>
<p><strong>Ublažavanje kazne</strong></p>
<p><strong>Članak 48.</strong></p>
<p>(1) Sud može izreći kaznu blažu od propisane za određeno kazneno djelo kad to zakon izričito propisuje.</p>
<p>(2) Blažu kaznu od propisane za određeno kazneno djelo sud može izreći i kad postoje naročite olakotne okolnosti, osobito ako se počinitelj pomirio sa žrtvom, ako joj je u potpunosti ili većim dijelom naknadio štetu prouzročenu kaznenim djelom ili se ozbiljno trudio naknaditi tu štetu, a svrha kažnjavanja može se postići i takvom blažom kaznom.</p>
<p>(3) Blažu kaznu od propisane za određeno kazneno djelo sud može izreći i kada su se državni odvjetnik i okrivljenik o tome sporazumjeli.</p>
<p><strong>Granice ublažavanja kazne</strong></p>
<p><strong>Članak 49.</strong></p>
<p>(1) Sud može ublažiti kaznu sukladno članku 48. stavku 1. i 2. ovoga Zakona u sljedećim granicama:</p>
<ol>
<li>
<p>ako je za kazneno djelo propisana kao najmanja mjera kazna zatvora u trajanju od deset godina, kazna se može ublažiti do tri godine,</p>
</li>
<li>
<p>ako je za kazneno djelo propisana kao najmanja mjera kazna zatvora u trajanju od pet godina, kazna se može ublažiti do dvije godine,</p>
</li>
<li>
<p>ako je za kazneno djelo propisana kao najmanja mjera kazna zatvora u trajanju od tri godine, kazna se može ublažiti do jedne godine,</p>
</li>
<li>
<p>ako je za kazneno djelo propisana kao najmanja mjera kazna zatvora u trajanju od jedne godine, kazna se može ublažiti do šest mjeseci,</p>
</li>
<li>
<p>ako je za kazneno djelo propisana kao najmanja mjera kazna zatvora u trajanju od šest mjeseci, kazna se može ublažiti do tri mjeseca.</p>
</li>
</ol>
<p>(2) U slučaju iz članka 48. stavka 3. ovoga Zakona kazna se može ublažiti do polovice najniže kazne dobivene ublažavanjem prema odredbama stavka 1. ovoga članka, ali ne može biti blaža od tri mjeseca zatvora.</p>
<p><strong>Oslobođenje od kazne</strong></p>
<p><strong>Članak 50.</strong></p>
<p>(1) Sud može osloboditi kazne počinitelja:</p>
<ol>
<li>
<p>kad se takva ovlast temelji na izričitoj zakonskoj odredbi,</p>
</li>
<li>
<p>kad ga posljedice kaznenog djela počinjenog iz nehaja tako teško pogađaju da je njegovo kažnjavanje nepotrebno radi ostvarenja svrhe kažnjavanja,</p>
</li>
<li>
<p>kad je počinitelj nastojao otkloniti ili umanjiti posljedice kaznenog djela počinjenog iz nehaja te naknadio štetu koju je njime prouzročio,</p>
</li>
<li>
<p>kad se počinitelj kaznenog djela za koje je propisana samo novčana kazna ili kazna zatvora do jedne godine pomirio sa žrtvom i naknadio štetu.</p>
</li>
</ol>
<p>(2) Kad je sud ovlašten počinitelja osloboditi kazne, može ga i blaže kazniti, pri čemu nije dužan držati se granica propisanih u članku 49. stavku 1. ovoga Zakona.</p>
<p><strong>Stjecaj kaznenih djela</strong></p>
<p><strong>Članak 51.</strong></p>
<p>(1) Ako počinitelj jednom ili više radnji počini više kaznenih djela za koja mu se istodobno sudi, sud će mu za svako kazneno djelo utvrditi kaznu, a zatim će ga, na temelju ocjene počiniteljeve ličnosti i počinjenih kaznenih djela u njihovoj ukupnosti, osuditi na jedinstvenu kaznu.</p>
<p>(2) Jedinstvena kazna sastoji se u povišenju najviše pojedinačne utvrđene kazne, ali ne smije doseći zbir pojedinačnih kazni, niti premašiti najveću mjeru kazne dugotrajnog zatvora, odnosno novčane kazne.</p>
<p>(3) Ako su za dva ili više kaznenih djela utvrđene pojedinačne kazne dugotrajnog zatvora čiji zbroj prelazi pedeset godina, sud može izreći jedinstvenu kaznu dugotrajnog zatvora u trajanju pedeset godina.</p>
<p>(4) Ako su kao pojedinačne kazne utvrđene kazne zatvora i novčane kazne, sud će izreći jedinstvenu kaznu zatvora i jedinstvenu novčanu kaznu.</p>
<p>(5) U primjeni stavka 2. i 4. ovoga članka kazna maloljetničkog zatvora izjednačuje se s kaznom zatvora.</p>
<p><strong>Produljeno kazneno djelo</strong></p>
<p><strong>Članak 52.</strong></p>
<p>(1) Produljeno kazneno djelo je počinjeno kada počinitelj s namjerom izvrši više odvojenih radnji u prirodnom smislu kojima se ostvaruju bića istog ili istovrsnih kaznenih djela, ako one s obzirom na njihovu prostornu i vremensku povezanost čine jedinstvenu cjelinu u pravnom smislu.</p>
<p>(2) Kaznena djela koja predstavljaju napad na život, tijelo, spolnu ili druge slobode osobe ne mogu se pravno označiti kao produljena.</p>
<p>(3) Ostvaruju li se radnjama navedenim u stavku 1. ovoga članka obilježja više istovrsnih kaznenih djela, produljeno kazneno djelo će se pravno označiti prema najtežem od tih kaznenih djela.</p>
<p>(4) Ostvaruju li se radnjama navedenim u stavku 1. ovoga članka obilježja više istih kaznenih djela, produljeno kazneno djelo će se pravno označiti uzimajući u obzir zbroj vrijednosti svih stvari, imovinskih prava i koristi pribavljenih odvojenim radnjama.</p>
<p>(5) Za produljeno kazneno djelo može se izreći kazna za polovicu veća od gornje mjere kazne propisane za utvrđeno djelo, koja ne smije prijeći gornju mjeru propisanu za tu vrstu kazne.</p>
<p><strong>Izricanje jedinstvene kazne osuđenoj osobi</strong></p>
<p><strong>Članak 53.</strong></p>
<p>(1) Kad se osuđeniku sudi za kazneno djelo počinjeno prije nego što je započeo izdržavati kaznu po prijašnjoj presudi ili za kazneno djelo počinjeno za vrijeme izdržavanja kazne zatvora, kazne dugotrajnog zatvora ili kazne maloljetničkog zatvora, sud će izreći jedinstvenu kaznu za sva kaznena djela primjenom odredbi članka 51. ovoga Zakona, uzimajući</p>
<p>prije izrečenu kaznu kao već utvrđenu. Kazna ili dio kazne koju je osuđenik izdržao, ne računajući vrijeme provedeno na uvjetnom otpustu, uračunat će se u izrečenu jedinstvenu kaznu.</p>
<p>(2) Sud neće postupiti po odredbama stavka 1. ovoga članka kad osuđeniku sudi za kazneno djelo počinjeno tijekom izdržavanja kazne zatvora, kazne dugotrajnog zatvora ili kazne maloljetničkog zatvora, ako se s obzirom na preostali dio ranije kazne primjenom odredbi o stjecaju ne bi mogla postići svrha kažnjavanja.</p>
<p>(3) Kad osuđenik za vrijeme izdržavanja kazne zatvora, kazne dugotrajnog zatvora ili maloljetničkog zatvora počini kazneno djelo za koje je zakonom propisana kazna do jedne godine zatvora ili blaža kazna, primijenit će se stegovna mjera.</p>
<p><strong>Uračunavanje pritvora, istražnog zatvora i ranije kazne</strong></p>
<p><strong>Članak 54.</strong></p>
<p>Vrijeme provedeno u pritvoru i istražnom zatvoru, kao i svako oduzimanje slobode u vezi s kaznenim djelom, uračunava se u izrečenu kaznu zatvora, kaznu dugotrajnog zatvora i novčanu kaznu. Prilikom uračunavanja izjednačuje se jedan dan pritvora, istražnog zatvora i svakog drugog oduzimanja slobode te jedan dnevni iznos novčane kazne s jednim danom zatvora.</p>
<p><strong>Rad za opće dobro</strong></p>
<p><strong>Članak 55.</strong></p>
<p>(1) Sud može izrečenu novčanu kaznu u iznosu manjem od tristo šezdeset dnevnih iznosa ili kaznu zatvora u trajanju manjem od jedne godine zamijeniti radom za opće dobro.</p>
<p>(2) Rad za opće dobro ne može se izreći već osuđenim osobama na kaznu zatvora u trajanju duljem od šest mjeseci.</p>
<p>(3) Kada sud novčanu kaznu zamjenjuje radom za opće dobro, zamijenit će jedan dnevni iznos s dva sata rada, a kad kaznu zatvora zamjenjuje radom za opće dobro, zamijenit će jedan dan zatvora s dva sata rada.</p>
<p>(4) Sud može počinitelju uz rad za opće dobro odrediti zaštitni nadzor iz članka 64. ovoga Zakona, čije trajanje ne može biti duže od vremena u kojem počinitelj mora izvršiti rad za opće dobro.</p>
<p>(5) Rad za opće dobro izvršit će se samo uz pristanak osuđenika.</p>
<p>(6) Osuđenik će, nakon što nadležnom tijelu za probaciju dade pristanak, rad za opće dobro izvršiti u roku koji to tijelo odredi, vodeći računa o njegovim mogućnostima s obzirom na njegove osobne prilike i zaposlenje. Ovaj rok ne može biti kraći od jednog mjeseca niti dulji od dvije godine računajući od početka izvršavanja rada za opće dobro. Sadržaj rada za</p>
<p>opće dobro određuje nadležno tijelo za probaciju u dogovoru s osuđenikom vodeći računa o njegovim sposobnostima.</p>
<p>(7) Ako se osuđenik u roku od osam dana od dana za koji je pozvan ne javi nadležnom tijelu za probaciju ili mu poziv nije mogao biti dostavljen na adresu koju je dao sudu ili ne da pristanak, nadležno tijelo za probaciju će o tome obavijestiti nadležnog suca izvršenja ako je kazna zatvora zamijenjena radom za opće dobro, a sud ako je novčana kazna</p>
<p>zamijenjena radom za opće dobro.</p>
<p>(8) Ako osuđenik svojom krivnjom ne izvršava rad za opće dobro, sud će odmah donijeti odluku kojom određuje izvršenje izrečene kazne u neizvršenom dijelu ili u cijelosti. Ako osuđenik ne izvrši rad za opće dobro bez svoje krivnje, nadležno tijelo za probaciju produžit će rok iz stavka 6. ovoga članka.</p>
<p>(9) Ako osuđenik ustrajno izbjegava provođenje zaštitnog nadzora iz članka 64. ovoga Zakona ili bez opravdanog razloga krši obvezu koja mu je određena sigurnosnom mjerom, sud će donijeti odluku kojom određuje izvršenje prvotno izrečene kazne. Ako se utvrdi da je počinitelj zbog opravdanih razloga izbjegavao zaštitni nadzor, sud ga može osloboditi zaštitnog nadzora, ili mu može produljiti rok za izvršenje zaštitnog nadzora.</p>
<p>(10) Rad za opće dobro izvršava se bez naknade.</p>
<p><strong>Uvjetna osuda</strong></p>
<p><strong>Članak 56.</strong></p>
<p>(1) Uvjetnom osudom određuje se da se kazna na koju je počinitelj osuđen neće izvršiti ako počinitelj u vremenu provjeravanja ne počini novo kazneno djelo i ispuni određene mu obveze.</p>
<p>(2) Sud može počinitelju koji je osuđen na kaznu zatvora u trajanju do jedne godine ili na novčanu kaznu izreći uvjetnu osudu kad ocijeni da počinitelj i bez izvršenja kazne neće ubuduće činiti kaznena djela. Pritom će se voditi računa o ličnosti počinitelja, njegovu prijašnjem životu, osobito je li ranije osuđivan, obiteljskim prilikama, okolnostima počinjenja</p>
<p>samog kaznenog djela te ponašanju nakon počinjenog kaznenog djela, osobito o odnosu počinitelja prema žrtvi i nastojanju da oštećeniku popravi štetu.</p>
<p>(3) Vrijeme provjeravanja ne može biti kraće od jedne niti dulje od pet godina, odmjerava se na pune godine i počinje teći od dana pravomoćnosti presude.</p>
<p>(4) Sud može počinitelju uz uvjetnu osudu odrediti jednu ili više posebnih obveza samostalno sukladno odredbama članka 62. i članka 63. ovoga Zakona ili uz zaštitni nadzor sukladno odredbi članka 64. ovoga Zakona ili obvezu izrečenu sigurnosnom mjerom.</p>
<p>(5) Trajanje posebnih obveza i zaštitnog nadzora ne smije biti dulje od vremena provjeravanja.</p>
<p>(6) Kad sud izrekne kaznu zatvora i novčanu kaznu, može odlučiti da se pod uvjetima iz ovoga članka neće izvršiti samo kazna zatvora.</p>
<p><strong>Djelomična uvjetna osuda</strong></p>
<p><strong>Članak 57.</strong></p>
<p>(1) Sud može počinitelju koji je osuđen na novčanu kaznu ili kaznu zatvora u trajanju većem od jedne, a manjem od tri godine, izreći uvjetnu osudu za samo dio kazne ako ocijeni da postoji visok stupanj vjerojatnosti da i bez izvršenja cijele kazne neće ubuduće činiti kaznena djela.</p>
<p>(2) Neuvjetovani dio kazne zatvora mora iznositi najmanje šest mjeseci, a najviše jednu polovinu izrečene kazne.</p>
<p>(3) Neuvjetovani dio novčane kazne ne može iznositi manje od jedne petine ni više od jedne polovine izrečene kazne.</p>
<p>(4) Na neuvjetovani dio kazne zatvora ne mogu se primijeniti odredbe o uvjetnom otpustu.</p>
<p>(5) Vrijeme provjeravanja iz uvjetovanog dijela kazne ne teče za vrijeme izdržavanja neuvjetovanog dijela kazne.</p>
<p>(6) Na uvjetovani dio kazne shodno se primjenjuju odredbe iz članka 56., članka 58., članka 62., članka 63. i članka 64. ovoga Zakona.</p>
<p><strong>Opoziv uvjetne osude</strong></p>
<p><strong>Članak 58.</strong></p>
<p>(1) Sud će opozvati uvjetnu osudu ako osuđeniku za jedno ili više kaznenih djela počinjenih za vrijeme provjeravanja izrekne kaznu zatvora u trajanju duljem od jedne godine. Sud će opozvati uvjetnu osudu ako osuđenik bez opravdanog razloga, u roku koji je određen presudom, ne vrati imovinsku korist ostvarenu kaznenim djelom.</p>
<p>(2) Sud može opozvati uvjetnu osudu ako osuđeniku za jedno ili više kaznenih djela počinjenih za vrijeme provjeravanja pravomoćnom presudom izrekne kaznu zatvora u trajanju do jedne godine ili novčanu kaznu.</p>
<p>(3) Kad na temelju stavka 1. i 2. ovoga članka opozove uvjetnu osudu, sud će raniju uvjetnu kaznu i kaznu za novo kazneno djelo, odnosno kazne za nova kaznena djela, uzeti kao utvrđene te izreći jedinstvenu kaznu prema odredbama članka 53. ovoga Zakona.</p>
<p>(4) Kad sud u slučaju iz stavka 2. ovoga članka ne opozove uvjetnu osudu, može:</p>
<ol>
<li>
<p>za novo kazneno djelo izreći kaznu i odrediti njezino izvršenje ne mijenjajući raniju uvjetnu osudu,</p>
</li>
<li>
<p>za novo kazneno djelo izreći kaznu koju će kao i raniju uvjetnu kaznu uzeti kao utvrđene te izreći jedinstvenu kaznu prema odredbama članka 53. ovoga Zakona te novo vrijeme provjeravanja u kojem se ova kazna neće izvršiti.</p>
</li>
</ol>
<p>(5) Sud može opozvati uvjetnu osudu i odrediti izvršenje izrečene kazne osuđeniku koji bez opravdanog razloga krši obvezu koja mu je određena sigurnosnom mjerom izrečenom uz uvjetnu osudu ili u roku koji mu je određen ne izvrši u potpunosti ili većoj mjeri obveze navedene u članku 62. ovoga Zakona, ili ih teško ili uporno krši, ili ustrajno izbjegava</p>
<p>provođenje zaštitnog nadzora iz članka 64. ovoga Zakona. Ako se utvrdi da počinitelj obveze nije izvršio iz opravdanih razloga ili da je iz opravdanih razloga izbjegavao zaštitni nadzor, sud može obveze zamijeniti drugima, ili mu izreći zaštitni nadzor ako ga do tada nije imao, ili ga može osloboditi obveza, odnosno zaštitnog nadzora, ili mu može produljiti rok za izvršenje izrečenih obveza ili zaštitnog nadzora.</p>
<p>(6) Sud će opozvati uvjetnu osudu i kad nakon njezina izricanja izrekne osuđeniku kaznu za kazneno djelo počinjeno prije izricanja uvjetne osude ako ocijeni da ne bi bile ispunjene pretpostavke za izricanje uvjetne osude da se za to ranije kazneno djelo znalo. U tom će slučaju kaznu iz uvjetne osude i kaznu koju izreče za ranije kazneno djelo uzeti kao</p>
<p>utvrđene te izreći jedinstvenu kaznu prema odredbama članka 53. ovoga Zakona. Ako ocijeni da bi pretpostavke za izricanje uvjetne osude bile ispunjene i da se za raniju presudu znalo, postupit će se prema odredbi stavka 4. ovoga članka.</p>
<p>(7) U slučaju iz stavka 1., 2. i 6. ovoga članka uvjetna osuda se ne može opozvati nakon što su protekle dvije godine od isteka vremena provjeravanja.</p>
<p>(8) U slučaju iz stavka 5. ovoga članka uvjetna osuda se ne može opozvati nakon što je proteklo godinu dana od isteka roka određenog za izvršavanje obveza iz članka 62. ovoga Zakona.</p>
<p><strong>Uvjetni otpust</strong></p>
<p><strong>Članak 59.</strong></p>
<p>(1) Sud može otpustiti osuđenika s izdržavanja kazne zatvora ako je izdržao najmanje jednu polovinu kazne na koju je osuđen, ali ne manje od tri mjeseca, ako se osnovano očekuje da neće počiniti kazneno djelo te ako na to pristaje.</p>
<p>(2) Prilikom odlučivanja o prijedlogu sud će cijeniti ličnost osuđenika, njegov prijašnji život i osuđivanost, je li protiv njega u tijeku drugi kazneni postupak, odnos prema počinjenom kaznenom djelu i žrtvi, ponašanje tijekom izdržavanja kazne zatvora, uspješnost primjene programa izvršavanja kazne zatvora, je li došlo do promjene njegova ponašanja nakon počinjenog kaznenog djela ili se očekuje da će do tih promjena doći primjenom mjera nadzora za vrijeme uvjetnog otpusta te životne okolnosti i njegovu spremnost za uključivanje u život na slobodi.</p>
<p>(3) Postupak odlučivanja o uvjetnom otpustu uređuje se posebnim zakonom.</p>
<p><strong>Obveze osuđenika i zaštitni nadzor za vrijeme provjeravanja</strong></p>
<p><strong>Članak 60.</strong></p>
<p>(1) Puštanjem na uvjetni otpust za osuđenika počinje vrijeme provjeravanja koje odgovara neizdržanom dijelu kazne zatvora.</p>
<p>(2) Osuđeniku kojeg se pušta na uvjetni otpust može se odrediti jedna ili više posebnih obveza navedenih u članku 62. ovoga Zakona sukladno uvjetima iz članka 63. ovoga Zakona i zaštitni nadzor sukladno odredbi članka 64. ovoga Zakona.</p>
<p>(3) Obveze i zaštitni nadzor ne mogu trajati dulje od pet godina, osim ako sud utvrdi da bez daljnjeg provođenja obveza ili zaštitnog nadzora nad osobom koja je osuđena za kaznena djela kojima se ugrožava ili povređuje tjelesni, psihički ili spolni integritet osobe i za koja je propisana kazna zatvora od pet ili više godina, postoji opasnost da će počiniti slično</p>
<p>kazneno djelo, kada se obveze ili zaštitni nadzor iz stavka 2. mogu produljiti za jednu do pet godina ili odrediti nove obveze. Obveze ili zaštitni nadzor ne mogu trajati dulje od isteka neizdržanog dijela kazne zatvora na koju je počinitelj osuđen.</p>
<p><strong>Opoziv uvjetnog otpusta</strong></p>
<p><strong>Članak 61.</strong></p>
<p>(1) Počini li osuđenik dok je na uvjetnom otpustu jedno ili više kaznenih djela za koja mu je izrečena kazna zatvora od jedne godine ili teža kazna, sud koji mu je izrekao tu kaznu opozvat će uvjetni otpust i osuditi ga na jedinstvenu kaznu primjenom članka 51. i članka 53. stavka 1. ovoga Zakona.</p>
<p>(2) Kada osuđeniku izrekne kaznu u trajanju kraćem od jedne godine, sud iz stavka 1. ovoga članka može:</p>
<ol>
<li>
<p>postupiti na način opisan u prethodnom stavku,</p>
</li>
<li>
<p>ne opozvati uvjetni otpust i osuditi ga na kaznu zatvora, s time da vrijeme provjeravanja iz uvjetnog otpusta ne teče za vrijeme izdržavanja kazne na koju je osuđen,</p>
</li>
<li>
<p>ne opozvati uvjetni otpust i izreći mu uvjetnu osudu, s time da vrijeme provjeravanja iz uvjetne osude počinje teći istekom vremena provjeravanja iz uvjetnog otpusta.</p>
</li>
</ol>
<p>(3) Sudac izvršenja će opozvati uvjetni otpust i odrediti izvršenje izrečene kazne ako osuđena osoba tijekom</p>
<p>provjeravanja ne izvrši u potpunosti ili većoj mjeri obveze iz članka 62. ovoga Zakona koje su joj određene, ili ih teško ili uporno krši, ili ustrajno izbjegava provođenje zaštitnog nadzora iz članka 64. ovoga Zakona. Ako se utvrdi da počinitelj obveze nije izvršio iz opravdanih razloga ili da je iz opravdanih razloga izbjegavao zaštitni nadzor, sudac izvršenja može</p>
<p>obveze zamijeniti drugima, izreći zaštitni nadzor ako ga do tada nije bilo, osuđenika osloboditi obveza, odnosno zaštitnog nadzora ili mu može produljiti rok za izvršenje izrečenih obveza ili zaštitnog nadzora.</p>
<p>(4) U slučaju iz stavka 1. i 2. ovoga članka uvjetni otpust se ne može opozvati nakon što su protekle dvije godine od dana isteka izrečene kazne.</p>
<p>(5) U slučaju iz stavka 3. ovoga članka uvjetni otpust se ne može opozvati nakon što je proteklo šest mjeseci od isteka roka određenog za izvršavanje obveza iz članka 60. stavka 2. i 3. ovoga Zakona.</p>
<p><strong>Vrste posebnih obveza</strong></p>
<p><strong>Članak 62.</strong></p>
<p>(1) Sud uz uvjetnu osudu i djelomičnu uvjetnu osudu može počinitelju naložiti da u određenom roku:</p>
<ol>
<li>
<p>popravi štetu počinjenu kaznenim djelom,</p>
</li>
<li>
<p>uplati određenu svotu novaca u korist javne ustanove, u humanitarne ili karitativne svrhe, odnosno u fond za naknadu štete žrtvama kaznenih djela, ako je to primjereno s obzirom na počinjeno djelo i ličnost počinitelja.</p>
</li>
</ol>
<p>(2) Pored obveza iz stavka 1. ovoga članka sud može počinitelju, ako ocijeni da je njihova primjena nužna za zaštitu zdravlja i sigurnost osobe na čiju štetu je kazneno djelo počinjeno ili kad je to korisno za otklanjanje okolnosti koje pogoduju ili poticajno djeluju na počinjenje novog kaznenog djela, izreći sljedeće obveze:</p>
<ol>
<li>
<p>nastavak obrazovanja ili osposobljavanje za određeno zanimanje koje odabere uz stručnu pomoć nadležnog tijela za probaciju,</p>
</li>
<li>
<p>zaposlenje koje odgovara njegovoj stručnoj spremi ili razini obrazovanja, osposobljenosti i stvarnim mogućnostima obavljanja radnih zadataka, koje mu savjetuje i omogući nadležno tijelo za probaciju,</p>
</li>
<li>
<p>nadzirano raspolaganje prihodima u skladu s potrebama osoba koje je po zakonu dužan uzdržavati i prema savjetima nadležnog tijela za probaciju,</p>
</li>
<li>
<p>liječenje ili nastavak liječenja koje je nužno radi otklanjanja zdravstvenih smetnji koje mogu poticajno djelovati za počinjenje novog kaznenog djela uz stručnu pomoć nadležnog tijela za probaciju,</p>
</li>
<li>
<p>odvikavanje od ovisnosti o alkoholu, drogama ili drugih vrsta ovisnosti u terapijskoj zajednici uz stručnu pomoć nadležnog tijela za probaciju,</p>
</li>
<li>
<p>zabranu posjećivanja određenih mjesta, objekata i događaja, koji mogu biti prilika ili poticaj za počinjenje novog kaznenog djela,</p>
</li>
<li>
<p>zabranu druženja s određenom osobom ili grupom osoba koje bi ga mogle navesti da počini kazneno djelo, zabranu zapošljavanja, podučavanja ili smještaja tih osoba,</p>
</li>
<li>
<p>zabranu napuštanja doma u određenom razdoblju tijekom dana,</p>
</li>
<li>
<p>zabranu nošenja, posjedovanja i povjeravanja na čuvanje drugoj osobi oružja i drugih predmeta koji bi ga mogli navesti na počinjenje kaznenog djela,</p>
</li>
<li>
<p>ispunjavanje obveze uzdržavanja uz stručnu pomoć nadležnog tijela za probaciju,</p>
</li>
<li>
<p>redovito javljanje nadležnom tijelu za probaciju, područnom uredu Hrvatskog zavoda za socijalni rad, sudu, policijskoj upravi ili drugom nadležnom tijelu,</p>
</li>
<li>
<p>i druge obveze koje su primjerene s obzirom na počinjeno kazneno djelo.</p>
</li>
</ol>
<p>(3) Posebne obveze iz stavka 2. točaka 6. - 9. izvršava nadležno tijelo za probaciju uz pomoć policije.</p>
<p>(4) Način izvršavanja posebnih obveza iz stavka 2. ovoga članka, a koje se izvršavaju uz stručnu pomoć nadležnog tijela za probaciju, uređuje se posebnim zakonom i na temelju tog zakona donesenim podzakonskim propisima.</p>
<p><strong>Izricanje posebnih obveza</strong></p>
<p><strong>Članak 63.</strong></p>
<p>(1) Počinitelju se ne smiju postavljati nerazumne i nemoguće obveze te obveze koje vrijeđaju njegovo dostojanstvo.</p>
<p>(2) Obveze iz članka 62. stavka 2. točke 4. i 5. mogu se izreći samo uz pristanak počinitelja.</p>
<p>(3) Obveza iz članka 62. stavka 2. točke 5. može se izreći u trajanju do tri godine.</p>
<p>(4) Sud može naknadno, a prije isteka vremena trajanja obveze, na prijedlog tijela nadležnog za njezino provođenje, povisiti minimum, odnosno sniziti maksimum vremena trajanja obveze, ukinuti je ili zamijeniti nekom drugom obvezom.</p>
<p><strong>Zaštitni nadzor</strong></p>
<p><strong>Članak 64.</strong></p>
<p>(1) Sud će odrediti zaštitni nadzor počinitelju kad ocijeni da mu je potrebna pomoć, vođenje i nadzor nadležnog tijela za probaciju kako ubuduće ne bi činio kaznena djela i kako bi se lakše uključio u društvo.</p>
<p>(2) Zaštitni nadzor se temelji na pojedinačnom programu postupanja koji izrađuje, pomaže provesti i čije provođenje nadgleda nadležno tijelo za probaciju.</p>
<p>(3) Sud će u pravilu uz uvjetnu osudu, rad za opće dobro ili uvjetni otpust odrediti i zaštitni nadzor ako je izrekao kaznu zatvora veću od šest mjeseci i radi se o okrivljeniku koji je mlađi od dvadeset i pet godina.</p>
<p>(4) Zaštitni nadzor se odlukom suda može ukinuti i prije isteka roka na koji je određen ako su prestale potrebe pomoći, vođenja i nadzora ili se, ako za time postoji potreba, može produljiti sve do ovim Zakonom predviđenog maksimalnog mu trajanja.</p>
<p>(5) Za vrijeme zaštitnog nadzora počinitelj mora:</p>
<ol>
<li>
<p>redovito se javljati probacijskom službeniku,</p>
</li>
<li>
<p>primati posjete probacijskog službenika u domu te mu davati sve potrebne informacije i dokumente,</p>
</li>
<li>
<p>tražiti suglasnost suca izvršenja za put u inozemstvo,</p>
</li>
<li>
<p>obavijestiti probacijskog službenika o promjeni zaposlenja ili adrese, i to u roku od dva dana od te promjene te o putovanju u trajanju duljem od osam dana i danu povratka.</p>
</li>
</ol>
<p>(6) Izvršenje zaštitnog nadzora propisuje se posebnim zakonom.</p>
<p><strong>GLAVA PETA (V.)SIGURNOSNE MJERE</strong></p>
<p><strong>Vrste sigurnosnih mjera</strong></p>
<p><strong>Članak 65.</strong></p>
<p>Sigurnosne mjere jesu: obvezno psihijatrijsko liječenje, obvezno liječenje od ovisnosti, obvezan psihosocijalni tretman, zabrana obavljanja određene dužnosti ili djelatnosti, zabrana upravljanja motornim vozilom, zabrana približavanja, uznemiravanja i uhođenja, udaljenje iz zajedničkog kućanstva, zabrana pristupa internetu, zaštitni nadzor po punom izvršenju kazne zatvora i zabrana držanja i nabavljanja životinja.</p>
<p><strong>Svrha sigurnosnih mjera</strong></p>
<p><strong>Članak 66.</strong></p>
<p>Svrha je sigurnosnih mjera otklanjanje okolnosti koje omogućavaju ili poticajno djeluju na počinjenje novog kaznenog djela.</p>
<p><strong>Načelo razmjernosti</strong></p>
<p><strong>Članak 67.</strong></p>
<p>Sigurnosna mjera mora biti u razmjeru s težinom počinjenog kaznenog djela i kaznenih djela koja se mogu očekivati, kao i sa stupnjem počiniteljeve opasnosti.</p>
<p><strong>Početak tijeka sigurnosnih mjera</strong></p>
<p><strong>Članak 67.a</strong></p>
<p>Sigurnosne mjere teku od izvršnosti presude.</p>
<p><strong>Obvezno psihijatrijsko liječenje</strong></p>
<p><strong>Članak 68.</strong></p>
<p>(1) Sigurnosnu mjeru obveznog psihijatrijskog liječenja sud će izreći počinitelju koji je kazneno djelo za koje je propisana kazna zatvora od jedne godine ili više počinio u stanju bitno smanjene ubrojivosti ako postoji opasnost da bi ta osoba zbog duševnih smetnji zbog kojih je nastupila njezina bitno smanjena ubrojivost mogla u budućnosti počiniti teže kazneno djelo.</p>
<p>(2) Mjera iz stavka 1. ovoga članka izrečena uz kaznu zatvora izvršava se u okviru zatvorskog sustava. Mjera izrečena uz novčanu kaznu, rad za opće dobro i uvjetnu osudu izvršava se izvan zatvorskog sustava uz nadzor nadležnog tijela za probaciju.</p>
<p>(3) Mjera iz stavka 1. ovoga članka može trajati do prestanka izvršenja kazne zatvora ili rada za opće dobro, proteka roka provjeravanja primjenom uvjetne osude, odnosno do isteka vremena kazne zatvora koja odgovara izrečenoj novčanoj kazni.</p>
<p>(4) Sud mora po proteku prve godine od dolaska počinitelja na izvršenje mjere iz stavka 1. ovoga članka i potom najmanje jednom godišnje preispitati postoje li uvjeti iz stavka 1. ovoga članka za njezinim nastavkom i o tome donijeti rješenje. Na zahtjev ustanove u kojoj se mjera provodi, nadležnog probacijskog ureda ili na zahtjev počinitelja ovo preispitivanje može se učiniti i prije, ali ne prije proteka šest mjeseci od zadnjeg preispitivanja. Sud može obustaviti</p>
<p>primjenu mjere ili promijeniti način i vrijeme izvršenja mjere.</p>
<p>(5) Sud će obustaviti izvršavanje mjere iz stavka 1. ovoga članka ako su prestali razlozi zbog kojih je izrečena.</p>
<p>(6) Ako je vrijeme provedeno na liječenju kraće od trajanja izrečene kazne, sud može odrediti da se osuđenik uputi na izdržavanje ostatka kazne ili da se pusti na uvjetni otpust. Kad ga upućuje na izdržavanje ostatka kazne, sud mu može odrediti ambulantno liječenje u zatvorskoj ustanovi. Odlučujući o puštanju na uvjetni otpust, sud će osobito uzeti u obzir</p>
<p>uspjeh osuđenikova liječenja, njegovo zdravstveno stanje, vrijeme provedeno na liječenju i ostatak kazne što ga osuđenik nije izdržao. Ako utvrdi da je počinitelj i dalje opasan za okolinu, a da je za otklanjanje te opasnosti dovoljno njegovo liječenje na slobodi, sud može počinitelju kojeg pušta na uvjetni otpust odrediti nastavak liječenja na slobodi</p>
<p>sukladno članku 60. stavku 2. u vezi s člankom 62. stavkom 2. točkom 4. ovoga Zakona.</p>
<p>(7) Sud će o presudi kojom je mjera iz stavka 1. ovoga članka izrečena uz novčanu kaznu, rad za opće dobro ili uvjetnu osudu obavijestiti nadležno tijelo za probaciju radi daljnjeg postupanja propisanog posebnim zakonom i na temelju tog zakona donesenim podzakonskim propisima.</p>
<p><strong>Obvezno liječenje od ovisnosti</strong></p>
<p><strong>Članak 69.</strong></p>
<p>(1) Sigurnosnu mjeru obveznog liječenja od ovisnosti sud će izreći počinitelju koji je kazneno djelo počinio pod odlučujućim djelovanjem ovisnosti o alkoholu, drogi ili druge vrste ovisnosti ako postoji opasnost da će zbog te ovisnosti u budućnosti počiniti teže kazneno djelo.</p>
<p>(2) Mjera iz stavka 1. ovoga članka izrečena uz kaznu zatvora izvršava se u okviru zatvorskog sustava ili u zdravstvenoj ili drugoj specijaliziranoj ustanovi za liječenje ovisnosti izvan zatvorskog sustava pod uvjetima određenim posebnim propisom. Mjera izrečena uz novčanu kaznu, rad za opće dobro i uvjetnu osudu izvršava se u zdravstvenoj ili drugoj specijaliziranoj ustanovi za otklanjanje ovisnosti izvan zatvorskog sustava, a može se, pod uvjetima određenim posebnim propisom, kao i u slučaju iz članka 44. stavka 4. ovoga Zakona, izvršavati i u terapijskoj zajednici ako je takvo odvikavanje dostatno za otklanjanje opasnosti. Mjera iz stavka 1. ovog članka izvršava se uz nadzor nadležnog tijela za probaciju kada je izrečena uz novčanu kaznu, rad za opće dobro i uvjetnu osudu.</p>
<p>(3) Mjera iz stavka 1. ovoga članka može trajati do prestanka izvršenja kazne zatvora ili rada za opće dobro, proteka roka provjeravanja primjenom uvjetne osude, odnosno do isteka vremena kazne zatvora koja odgovara izrečenoj novčanoj kazni, a najdulje tri godine.</p>
<p>(4) Sudac izvršenja će obustaviti izvršavanje mjere iz stavka 1. ovoga članka ako su prestali razlozi zbog kojih je izrečena ili ako je njezino dosadašnje i daljnje provođenje bezizgledno.</p>
<p>(5) Sudac izvršenja mora najmanje svakih šest mjeseci, računajući od dolaska počinitelja na izvršenje mjere iz stavka 1. ovoga članka, preispitati postoje li uvjeti iz stavka 1. ovoga članka za njenim nastavkom i o tome donijeti rješenje. Sudac izvršenja može obustaviti primjenu mjere ili promijeniti način i vrijeme izvršenja mjere.</p>
<p>(6) Na mjeru obveznog liječenja od ovisnosti primjenjuje se odredba članka 68. stavka 6. ovoga Zakona.</p>
<p>(7) Sud će o presudi kojom je mjera iz stavka 1. ovoga članka izrečena uz novčanu kaznu, rad za opće dobro ili uvjetnu osudu obavijestiti nadležno tijelo za probaciju radi daljnjeg postupanja propisanog posebnim zakonom i na temelju tog zakona donesenim podzakonskim propisima.</p>
<p><strong>Obvezan psihosocijalni tretman</strong></p>
<p><strong>Članak 70.</strong></p>
<p>(1) Sigurnosnu mjeru obveznog psihosocijalnog tretmana sud će izreći počinitelju koji je počinio kazneno djelo s obilježjem nasilja ako postoji opasnost da će počiniti isto ili slično djelo.</p>
<p>(2) Mjera iz stavka 1. ovoga članka izvršava se u ustanovi za izvršenje kazne zatvora ili u zdravstvenoj ustanovi ili u pravnoj osobi ili kod fizičke osobe specijalizirane za otklanjanje nasilničkog ponašanja pod uvjetima određenim posebnim propisom.</p>
<p>(3) Mjera iz stavka 1. ovoga članka može trajati do prestanka izvršenja kazne zatvora ili rada za opće dobro, isteka roka provjeravanja primjenom uvjetne osude, odnosno do isteka vremena kazne zatvora koja odgovara izrečenoj novčanoj kazni, a najdulje dvije godine.</p>
<p>(4) Sud će o presudi kojom je mjera iz stavka 1. ovoga članka izrečena uz novčanu kaznu, rad za opće dobro ili uvjetnu osudu obavijestiti nadležno tijelo za probaciju radi daljnjeg postupanja propisanog posebnim zakonom i na temelju tog zakona donesenim podzakonskim propisima.</p>
<p><strong>Zabrana obavljanja određene dužnosti ili djelatnosti</strong></p>
<p><strong>Članak 71.</strong></p>
<p>(1) Sigurnosnu mjeru zabrane potpunog ili djelomičnog obavljanja određene dužnosti ili djelatnosti sud će izreći počinitelju koji je kazneno djelo počinio u obavljanju dužnosti ili djelatnosti ako postoji opasnost da će zlouporabom te dužnosti ili djelatnosti ponovno počiniti kazneno djelo.</p>
<p>(2) Mjera iz stavka 1. ovoga članka izriče se u trajanju od jedne do deset godina. Počinitelju koji je osuđen na kaznu zatvora, a nije mu izrečena uvjetna osuda niti je kazna zatvora zamijenjena radom za opće dobro, mjera iz stavka 1. ovoga članka izreći će se u trajanju koje je od jedne do deset godina dulje od izrečene kazne zatvora.</p>
<p>(3) Počinitelju kaznenog djela iz članka 105. stavka 3., članka 106. stavka 2. i 3., članka 111. točke 2., članka 112. stavka 1., članka 114., članka 116., članka 118., članka 119., članka 120., Glave XVI., počinjenog na štetu djeteta i Glave XVII. ovoga Zakona, sud će izreći zabranu obavljanja dužnosti ili djelatnosti u kojima dolazi u redoviti kontakt s djecom i kad</p>
<p>ova djela nisu bila počinjena u obavljanju dužnosti i djelatnosti, ako postoji opasnost da će zlouporabom te dužnosti ili djelatnosti ponovno počiniti ta kaznena djela, a može je izreći i doživotno.</p>
<p>(4) Za vrijeme zabrane iz stavka 1. ovoga članka osuđenik se ne smije baviti određenom dužnosti ili djelatnosti samostalno, za drugu osobu, u pravnoj osobi, ni u ime druge osobe, niti smije ovlastiti drugu osobu da se bavi tom dužnošću ili djelatnošću u njegovo ime i po njegovim uputama.</p>
<p>(5) Ako počinitelj ne postupi prema zabrani obavljanja određene dužnosti ili djelatnosti kad je izrečena uz rad za opće dobro, uvjetnu osudu, ili za vrijeme uvjetnog otpusta shodno će se primijeniti odredbe članka 55. stavka 9., članka 58. stavka 5. ili članka 61. stavka 3. ovoga Zakona.</p>
<p>(6) Po proteku polovine trajanja sigurnosne mjere izrečene na temelju stavka 1. ovoga članka, sud može na prijedlog osuđenika obustaviti njeno izvršenje ako ustanovi da više ne postoji opasnost iz stavka 1. ovoga članka. Osuđenik može ponoviti prijedlog, ali ne prije proteka jedne godine od zadnjeg preispitivanja.</p>
<p>(7) Po proteku najdužeg vremena iz stavka 2. ovoga članka sigurnosnu mjeru izrečenu na temelju stavka 3. ovoga članka sud može na prijedlog osuđenika obustaviti ako ustanovi da više ne postoji opasnost iz stavka 1. ovoga članka. Osuđenik može ponoviti prijedlog, ali ne prije proteka jedne godine od zadnjeg preispitivanja.</p>
<p>(8) Sud će o presudi kojom je izrečena mjera iz stavka 1. ovoga članka obavijestiti tijelo nadležno za vođenje upisnika osoba koje obavljaju određene dužnosti ili djelatnosti.</p>
<p><strong>Zabrana upravljanja motornim vozilom</strong></p>
<p><strong>Članak 72.</strong></p>
<p>(1) Sigurnosnu mjeru zabrane upravljanja motornim vozilom sud će izreći počinitelju kaznenog djela protiv sigurnosti prometa kad postoji opasnost da će upravljajući motornim vozilom ugroziti sigurnost prometa. Zabrana se odnosi na sve kategorije vozila, a iznimno se određena kategorija vozila može izuzeti kada posebne okolnosti upućuju na to da se svrha mjere neće time ugroziti.</p>
<p>(2) Ako su ispunjene pretpostavke iz stavka 1. ovoga članka, sud će izreći zabranu upravljanja motornim vozilom i neubrojivoj osobi ako njezina radnja ukazuje na to da je nesposobna za vožnju.</p>
<p>(3) Mjera iz stavka 1. ovoga članka određuje se u trajanju od jedne do pet godina. Počinitelju koji je osuđen na kaznu zatvora, a nije mu izrečena uvjetna osuda niti je kazna zatvora zamijenjena radom za opće dobro, mjera iz stavka 1. ovoga članka izreći će se u trajanju koje je od jedne do pet godina dulje od izrečene kazne zatvora.</p>
<p>(4) Po proteku polovine trajanja sigurnosne mjere izrečene na temelju stavka 1. ovoga članka sud može na prijedlog osuđenika obustaviti njezino izvršenje ako ustanovi da više ne postoji opasnost iz stavka 1. ovoga članka. Osuđenik može ponoviti prijedlog, ali ne prije proteka jedne godine od zadnjeg preispitivanja.</p>
<p>(5) Zabrana upravljanja motornim vozilom može se izreći doživotno kada se s obzirom na ranija počiniteljeva teška kršenja prometnih propisa može očekivati da će i nakon proteka najdužeg vremena iz stavka 3. ovoga članka postojati opasnost da počinitelj ponovno počini kazneno djelo protiv sigurnosti prometa. Utvrdi li sud povodom prijedloga osuđenika da nakon proteka najdužeg vremena iz stavka 3. ovoga članka opasnost više ne postoji, ukinut će zabranu. Osuđenik može ponoviti prijedlog, ali ne prije proteka jedne godine od zadnjeg preispitivanja. Po ukidanju zabrane počinitelj mora ponovno polagati vozački ispit.</p>
<p>(6) Na zabranu upravljanja motornim vozilom shodno će se primijeniti odredba članka 71. stavka 5. ovoga Zakona.</p>
<p>(7) Vrijeme privremenog oduzimanja vozačke dozvole uračunat će se u vrijeme zabrane upravljanja motornim vozilom.</p>
<p>(8) Sud će o presudi kojom je izrečena mjera iz stavka 1. ovoga članka obavijestiti policiju.</p>
<p>(9) Način izvršavanja mjere iz stavka 1. ovoga članka pravilnikom će propisati ministar nadležan za unutarnje poslove.</p>
<p><strong>Zabrana približavanja, uznemiravanja ili uhođenja</strong></p>
<p><strong>Članak 73.</strong></p>
<p>(1) Sigurnosna mjera zabrane približavanja, uznemiravanja ili uhođenja žrtve, druge osobe ili grupe osoba, odnosno zabrane približavanja određenom mjestu sud će izreći počinitelju kad postoji opasnost da bi počinitelj prema tim osobama ili na tim mjestima mogao ponovo počiniti kazneno djelo. U presudi kojom se izriče sigurnosna mjera zabrane približavanja, uznemiravanja ili uhođenja sud će odrediti razdaljinu ispod koje se osuđenik ne smije približiti žrtvi, drugoj osobi ili grupi osoba odnosno određenom mjestu, a koja ne može biti manja od 100 metara.</p>
<p>(2) Mjera iz stavka 1. ovoga članka izriče se u trajanju od jedne do pet godina. Počinitelju koji je osuđen na kaznu zatvora, a nije mu izrečena uvjetna osuda niti je kazna zatvora zamijenjena radom za opće dobro, mjera iz stavka 1. ovoga članka izreći će se u trajanju koje je od jedne do pet godina dulje od izrečene kazne zatvora.</p>
<p>(3) Po proteku polovine trajanja sigurnosne mjere izrečene na temelju stavka 1. ovoga članka sud može na prijedlog osuđenika obustaviti njezino izvršenje ako ustanovi da više ne postoji opasnost iz stavka 1. ovoga članka. Osuđenik može ponoviti prijedlog, ali ne prije proteka jedne godine od zadnjeg preispitivanja.</p>
<p>(4) Na zabranu približavanja shodno će se primijeniti odredba članka 71. stavka 5. ovoga Zakona.</p>
<p>(5) Sud će o presudi kojom je izrečena mjera iz stavka 1. ovoga članka obavijestiti policiju.</p>
<p><strong>Udaljenje iz zajedničkog kućanstva</strong></p>
<p><strong>Članak 74.</strong></p>
<p>(1) Sigurnosnu mjeru udaljenja iz zajedničkog kućanstva sud će izreći počinitelju kaznenog djela nasilja prema osobi s kojom živi u zajedničkom kućanstvu ako postoji visok stupanj opasnosti da bi bez provođenja ove mjere počinitelj mogao ponovno počiniti nasilje prema članu zajedničkog kućanstva.</p>
<p>(2) Mjera iz stavka 1. ovoga članka izriče se u trajanju od tri mjeseca do tri godine. Počinitelju koji je osuđen na kaznu zatvora, a nije mu izrečena uvjetna osuda niti je kazna zatvora zamijenjena radom za opće dobro, mjera iz stavka 1. ovoga članka izreći će se u trajanju koje je od tri mjeseca do tri godine dulje od izrečene kazne zatvora.</p>
<p>(3) Osoba kojoj je izrečena mjera iz stavka 1. ovoga članka dužna je uz prisutnost policijskog službenika odmah po pravomoćnosti presude napustiti stan, kuću ili neki drugi stambeni prostor koji čini zajedničko kućanstvo.</p>
<p>(4) Po proteku polovine trajanja izvršavanja sigurnosne mjere izrečene na temelju stavka 1. ovoga članka, sud može na prijedlog osuđenika obustaviti njezino izvršenje ako ustanovi da više ne postoji opasnost iz stavka 1. ovoga članka. Osuđenik može ponoviti prijedlog, ali ne prije proteka šest mjeseci od zadnjeg preispitivanja.</p>
<p>(5) Na mjeru udaljenja iz zajedničkog kućanstva shodno će se primijeniti odredba članka 71. stavka 5. ovoga Zakona.</p>
<p>(6) Sud će o presudi kojom je izrečena mjera iz stavka 1. ovoga članka obavijestiti policiju.</p>
<p><strong>Zabrana pristupa internetu</strong></p>
<p><strong>Članak 75.</strong></p>
<p>(1) Sigurnosnu mjeru zabrane pristupa internetu sud će izreći počinitelju koji je kazneno djelo počinio putem interneta ako postoji opasnost da će zlouporabom interneta ponovno počiniti kazneno djelo.</p>
<p>(2) Mjera iz stavka 1. ovoga članka izriče se u trajanju od šest mjeseci do dvije godine. Počinitelju koji je osuđen na kaznu zatvora, a nije mu izrečena uvjetna osuda niti je kazna zatvora zamijenjena radom za opće dobro, mjera iz stavka 1. ovoga članka izreći će se u trajanju koje je od šest mjeseci do dvije godine dulje od izrečene kazne zatvora.</p>
<p>(3) Po proteku polovine trajanja sigurnosne mjere izrečene na temelju stavka 1. ovoga članka sud može na prijedlog osuđenika obustaviti njezino izvršenje ako ustanovi da više ne postoji opasnost iz stavka 1. ovoga članka. Osuđenik može ponoviti prijedlog, ali ne prije proteka jedne godine od zadnjeg preispitivanja.</p>
<p>(4) Na zabranu pristupa internetu shodno će se primijeniti odredba članka 71. stavka 5. ovoga Zakona.</p>
<p>(5) Sud će o pravomoćno izrečenoj mjeri obavijestiti regulatorno tijelo nadležno za elektroničke komunikacije koje će osigurati njezino provođenje.</p>
<p><strong>Zaštitni nadzor po punom izvršenju kazne zatvora</strong></p>
<p><strong>Članak 76.</strong></p>
<p>(1) Sigurnosnu mjeru zaštitnog nadzora po punom izvršenju kazne zatvora sud će izreći počinitelju ako mu je izrečena kazna zatvora u trajanju od pet ili više godina za namjerno kazneno djelo ili u trajanju od dvije ili više godina za namjerno kazneno djelo s obilježjem nasilja ili kazna zatvora za drugo kazneno djelo iz glave XVI., XVII. ili XVIII. ovoga Zakona pod uvjetom da kazna bude u potpunosti izdržana jer osuđeniku nije odobren uvjetni otpust.</p>
<p>(2) Nad počiniteljem će se odmah nakon izlaska iz zatvora započeti provoditi zaštitni nadzor sukladno članku 64. ovoga Zakona i posebne obveze iz članka 62. stavka 2. točke 6. do 9. ako su mu izrečene uz zaštitni nadzor.</p>
<p>(3) Sud prilikom donošenja presude može odrediti da se zaštitni nadzor ne provodi ako ima razloga vjerovati da osoba neće ponovno počiniti kazneno djelo iz stavka 1. ovoga članka i bez njegova provođenja.</p>
<p>(4) Vrijeme provjeravanja traje od jedne do tri godine, osim ako je kazneno djelo iz stavka 1. ovoga članka počinjeno na štetu djeteta, kada vrijeme provjeravanja traje od jedne do pet godina. Sud može vrijeme provjeravanja prije njegova isteka na prijedlog nadležnog tijela za probaciju produljiti za još jednu godinu ako bi bez provođenja zaštitnog nadzora postojala opasnost od ponovnog počinjenja nekog od kaznenih djela navedenih u stavku 1. ovoga članka.</p>
<p>(5) Sud izvršenja će nakon proteka prve godine od početka provedbe zaštitnog nadzora i potom najmanje jednom godišnje preispitati potrebu njegova daljnjeg provođenja i o tome donijeti rješenje. Na prijedlog nadležnog tijela za probaciju ili osuđenika ovo preispitivanje može se učiniti i prije, ali ne prije proteka šest mjeseci od zadnjeg preispitivanja. Sud može obustaviti provedbu zaštitnog nadzora ako ima razloga vjerovati da osuđenik neće ponovno</p>
<p>počiniti kazneno djelo iz stavka 1. ovoga članka i bez njegova daljnjeg provođenja.</p>
<p><strong>Zabrana držanja i nabavljanja životinja</strong></p>
<p><strong>Članak 76.a</strong></p>
<p>(1) Sigurnosnu mjeru zabrane držanja i nabavljanja životinja sud može izreći počinitelju koji je počinio kazneno djelo nad životinjom ako postoji opasnost da će počiniti isto ili slično djelo.</p>
<p>(2) Mjera iz stavka 1. ovoga članka izriče se u trajanju od jedne do pet godina. Počinitelju koji je osuđen na kaznu zatvora, a nije mu izrečena uvjetna osuda niti je kazna zatvora zamijenjena radom za opće dobro, mjera iz stavka 1. ovoga članka izreći će se u trajanju koje je od jedne do pet godina dulje od izrečene kazne zatvora.</p>
<p>(3) Na zabranu iz stavka 1. ovoga članka shodno će se primijeniti odredba članka 71. stavka 5. ovoga Zakona.</p>
<p>(4) Po proteku jedne godine od početka izvršavanja mjere izrečene na temelju stavka 1. ovoga članka sud može na prijedlog osuđenika obustaviti njezino izvršenje ako ustanovi da više ne postoji opasnost iz stavka 1. ovoga članka. Osuđenik može ponoviti prijedlog, ali ne prije proteka jedne godine od zadnjeg preispitivanja.</p>
<p>(5) Sud će o presudi kojom je izrečena mjera iz stavka 1. ovoga članka obavijestiti tijelo nadležno za obavljanje inspekcijskih poslova u području veterinarstva.</p>
<p><strong>GLAVA ŠESTA (VI.)ODUZIMANJE IMOVINSKE KORISTI, ODUZIMANJE PREDMETA I JAVNO OBJAVLJIVANJE PRESUDE</strong></p>
<p><strong>Uvjeti i način oduzimanja imovinske koristi</strong></p>
<p><strong>Članak 77.</strong></p>
<p>(1) Imovinska korist oduzet će se sudskom odlukom kojom je utvrđeno da je ostvarena protupravna radnja. Imovinska korist oduzet će se i od osobe na koju je prenijeta ako nije stečena u dobroj vjeri.</p>
<p>(2) Ako je oštećeniku dosuđen imovinskopravni zahtjev koji po prirodi i sadržaju odgovara pribavljenoj imovinskoj koristi, oduzet će se dio imovinske koristi koji prelazi dosuđeni imovinskopravni zahtjev.</p>
<p>(3) Sud će oduzeti imovinsku korist i ako oštećenika uputi da imovinskopravni zahtjev može ostvariti u parnici.</p>
<p>(4) Kada se utvrdi nemogućnost oduzimanja stvari ili prava ostvarenih kao imovinska korist u cijelosti ili djelomično, sud će naložiti počinitelju isplatu odgovarajuće protuvrijednosti u novčanom iznosu. Plaćanje se može odrediti obročno.</p>
<p>(5) Oduzeta imovinska korist neće se umanjiti za iznos sredstava uloženih u kriminalnu djelatnost.</p>
<p>(6) Sud može odlučiti da se neće oduzeti imovinska korist ako je neznatna.</p>
<p><strong>Prošireno oduzimanje imovinske koristi</strong></p>
<p><strong>Članak 78.</strong></p>
<p>(1) Na prošireno oduzimanje imovinske koristi od kaznenog djela za koje je nadležan Ured za suzbijanje korupcije i organiziranog kriminaliteta te za kaznena djela iz Glave XVII. i Glave XXV. te članaka 190. i 191.a iz Glave XIX. Ovoga Zakona, ako je tim djelima ostvarena imovinska korist, primjenjuju se odredbe članka 77. ovoga Zakona ako ovim člankom nije drukčije propisano.</p>
<p>(2) Ako počinitelj kaznenog djela iz stavka 1. ovoga članka ima ili je imao imovinu koja je nerazmjerna njegovim zakonitim prihodima, pretpostavlja se da ta imovina predstavlja imovinsku korist od kaznenog djela, osim ako počinitelj učini vjerojatnim da je njezino podrijetlo zakonito.</p>
<p>(3) Ako je imovinska korist od kaznenog djela sjedinjena s imovinom stečenom na zakonit način, ukupna imovina bit će predmetom oduzimanja do procijenjene vrijednosti imovinske koristi. Na isti način i u istom omjeru oduzet će se i korist koja je dobivena od imovine u koju je zakonita imovina sjedinjena s imovinskom korišću od kaznenog djela.</p>
<p>(4) Imovinska korist iz stavka 2. i 3. ovoga članka oduzet će se od člana obitelji bez obzira po kojem pravnom temelju se kod njega nalazi i neovisno o tome živi li u zajedničkom kućanstvu s počiniteljem.</p>
<p>(5) Imovinska korist iz stavka 2. i 3. ovoga članka oduzet će se i od druge osobe bez obzira po kojem pravnom temelju je stečena ako ta osoba ne učini vjerojatnim da je korist stekla u dobroj vjeri i po razumnoj cijeni.</p>
<p>(6) Ako osoba protiv koje je pokrenut kazneni postupak umre, imovinska korist ostvarena protupravnom radnjom može se oduzeti od njezinih sljednika u postupku propisanom posebnim zakonom.</p>
<p><strong>Oduzimanje predmeta</strong></p>
<p><strong>Članak 79.</strong></p>
<p>(1) Predmeti i sredstva koji su nastali počinjenjem kaznenog djela oduzet će se.</p>
<p>(2) Predmete i sredstva koji su bili namijenjeni ili uporabljeni za počinjenje kaznenog djela sud može oduzeti.</p>
<p>(3) Predmete i sredstva iz stavka 1. i 2. ovoga članka sud može oduzeti i kada počinitelj protupravne radnje nije kriv.</p>
<p>(4) Oduzeti predmeti i sredstva postaju vlasništvo Republike Hrvatske. To ne utječe na pravo trećih osoba za naknadu štete prema počinitelju zbog oduzetog predmeta ili sredstva. Vlasnik oduzetog predmeta ili sredstva koji nije počinitelj djela ima pravo na povrat predmeta i sredstva ili naknadu njihove tržišne vrijednosti iz državnog proračuna, osim ako je</p>
<p>najmanje krajnjom nepažnjom pridonio da predmet ili sredstvo bude namijenjeno ili uporabljeno za počinjenje kaznenog djela ili da nastane njegovim počinjenjem ili ako je pribavio predmet ili sredstvo znajući za okolnosti koje omogućuju njegovo oduzimanje.</p>
<p>(5) Kada je zakonom za određeno kazneno djelo propisano oduzimanje predmeta ili sredstva, vlasnik nema pravo na naknadu iz državnog proračuna, ako posebnim zakonom nije drukčije određeno.</p>
<p>(6) Sud može naložiti uništenje oduzetog predmeta ili sredstva.</p>
<p><strong>Javno objavljivanje presude</strong></p>
<p><strong>Članak 80.</strong></p>
<p>(1) Presudom kojom se proglašava krivim počinitelj kaznenog djela počinjenog javnim objavljivanjem, sud može na zahtjev zainteresirane osobe ili državnog odvjetnika kad je to u interesu oštećene osobe ili u javnom interesu odrediti da se ona u cijelosti ili djelomično javno objavi o trošku počinitelja.</p>
<p>(2) Određujući sredstvo, vrijeme, način i ostale okolnosti javnog objavljivanja presude, sud mora nastojati da te okolnosti odgovaraju okolnostima objavljivanja sadržaja kojim je počinjeno kazneno djelo.</p>
<p>(3) Oslobađajućom presudom sud može na zahtjev oslobođene osobe kad je to u njezinom ili javnom interesu odrediti da se ona u cijelosti ili djelomično javno objavi na teret državnog proračuna ili o trošku privatnog tužitelja. Sud će odrediti sredstvo, vrijeme i način objavljivanja presude.</p>
<p><strong>GLAVA SEDMA (VII.)ZASTARA</strong></p>
<p><strong>Zastara kaznenog progona</strong></p>
<p><strong>Članak 81.</strong></p>
<p>(1) Kazneni progon zastarijeva nakon:</p>
<p>– 40 godina za kaznena djela za koja se može izreći kazna dugotrajnog zatvora i kazna zatvora u trajanju dužem od 15 godina,</p>
<p>– 25 godina za kaznena djela za koja se može izreći kazna zatvora u trajanju dužem od 10 godina,</p>
<p>– 20 godina za kaznena djela za koja se može izreći kazna zatvora u trajanju dužem od 5 godina,</p>
<p>– 15 godina za kaznena djela za koja se može izreći kazna zatvora u trajanju dužem od 3 godine,</p>
<p>– 10 godina za kaznena djela za koja se može izreći kazna zatvora u trajanju dužem od jedne godine i</p>
<p>– 6 godina za ostala kaznena djela.</p>
<p>(2) Kazneni progon ne zastarijeva za kazneno djelo genocida (članak 88.), zločin agresije (članak 89.), zločina protiv čovječnosti (članak 90.), ratnog zločina (članak 91.), terorizma (članak 97. stavak 4.), teškog ubojstva (članak 111.), teškog ubojstva ženske osobe (članak 111.a), teška kaznena djela spolnog zlostavljanja i iskorištavanja djeteta (članak 166.), ubojstva osobe pod međunarodnom zaštitom (članak 352.) te drugih djela koja ne zastarijevaju prema Ustavu Republike Hrvatske ili međunarodnom pravu.</p>
<p>(3) Ako je prije proteka rokova iz stavka 1. ovoga članka donesena prvostupanjska presuda, zastara kaznenog progona produljuje se za dvije godine.</p>
<p><strong>Tijek zastare kaznenog progona</strong></p>
<p><strong>Članak 82.</strong></p>
<p>(1) Zastara kaznenog progona počinje teći danom kad je kazneno djelo počinjeno. Ako posljedica koja je obilježje kaznenog djela nastupi kasnije, zastara počinje teći od tog trenutka.</p>
<p>(2) Zastara kaznenog progona ne teče za vrijeme za koje se prema zakonu kazneni progon ne može poduzeti ili se ne može nastaviti.</p>
<p>(3) Za kaznena djela iz članka 105. stavka 3., članka 106. stavaka 2. i 3., članka 110., članka 112. stavka 1., članka 114. stavka 2., članka 115., članka 116. stavka 3., članka 118., članka 119., članka 154., članka 155. stavaka 2. i 3., članka 156., članka 158., članka 159., članka 160., članka 162., članka 163., članka 164., članka 169., članka 170., članka 171., članka 176. i članka 177. ovoga Zakona počinjena na štetu djeteta, zastara kaznenog progona počinje teći od punoljetnosti žrtve.</p>
<p><strong>Zastara izvršenja kazne</strong></p>
<p><strong>Članak 83.</strong></p>
<p>(1) Izrečena se kazna zbog zastare ne može izvršiti kad od pravomoćne presude protekne:</p>
<p>– 40 godina od izrečene kazne dugotrajnog zatvora,</p>
<p>– 25 godina od izrečene kazne zatvora u trajanju duljem od deset godina,</p>
<p>– 20 godina od izrečene kazne zatvora u trajanju duljem od pet godina,</p>
<p>– 15 godina od izrečene kazne zatvora u trajanju duljem od tri godine,</p>
<p>– 10 godina od izrečene kazne zatvora u trajanju duljem od jedne godine,</p>
<p>– 6 godina od izrečene kazne zatvora u trajanju do jedne godine, novčane kazne kao glavne ili sporedne kazne.</p>
<p>(2) Ne zastarijeva izvršenje kazni izrečenih za kazneno djelo genocida (članak 88.), zločina agresije (članak 89.), zločina protiv čovječnosti (članak 90.), ratnog zločina (članak 91.), terorizma (članak 97. stavak 4.), teškog ubojstva (članak 111.), teškog ubojstva ženske osobe (članak 111.a), teška kaznena djela spolnog zlostavljanja i iskorištavanja djeteta (članak 166.), ubojstva osobe pod međunarodnom zaštitom (članak 352.) te drugih djela koja ne zastarijevaju prema Ustavu Republike Hrvatske ili međunarodnom pravu.</p>
<p><strong>Tijek zastare izvršenja kazne</strong></p>
<p><strong>Članak 84.</strong></p>
<p>(1) Zastara izvršenja kazne počinje teći danom kada je presuda kojom je kazna izrečena postala pravomoćna. Kad se radi o kazni iz opozvane uvjetne osude, zastara počinje teći danom pravomoćnosti presude o opozivu.</p>
<p>(2) Zastara ne teče za vrijeme za koje se prema zakonu izvršenje kazne ne može započeti ili nastaviti.</p>
<p>(3) Zastara izvršenja kazne ne teče za vrijeme izdržavanja kazne.</p>
<p><strong>Zastara izvršenja sigurnosnih mjera, oduzimanja imovinske koristi i predmeta</strong></p>
<p><strong>Članak 85.</strong></p>
<p>(1) Sigurnosne mjere ne mogu se izvršiti kad od pravomoćnosti presude kojom su te mjere izrečene protekne dvostruko vrijeme od vremena na koje su mjere izrečene.</p>
<p>(2) Sigurnosne mjere iz članka 68., članka 69. i članka 70. ovoga Zakona ne mogu se izvršiti kad nastupi zastara izvršenja kazne uz koju su izrečene, odnosno kad protekne vrijeme provjeravanja iz uvjetne osude.</p>
<p>(3) Oduzimanje predmeta zastarijeva po proteku pet godina od pravomoćnosti presude kojom je izrečeno.</p>
<p>(4) Izvršenje sigurnosnih mjera izrečenih doživotno i oduzimanja imovinske koristi ne zastarijeva.</p>
<p>(5) Zastara ne teče za vrijeme za koje se prema zakonu izvršenje sigurnosne mjere ne može započeti ili nastaviti.</p>
<p><strong>Primjena rokova zastare</strong></p>
<p><strong>Članak 86.</strong></p>
<p>Ako se prije nastupa zastare kaznenog progona ili zastare izvršenja kazne promijeni rok zastare, primijenit će se zastarni rokovi novog zakona.</p>
<p><strong>GLAVA OSMA (VIII.)ZNAČENJE IZRAZA U OVOM ZAKONU</strong></p>
<p><strong>Članak 87.</strong></p>
<p>(1) Kazneno zakonodavstvo Republike Hrvatske su odredbe sadržane u ovom Zakonu i drugim zakonima Republike Hrvatske, kojima se određuju pretpostavke kažnjivosti i sankcije koje se mogu izreći počiniteljima kaznenih djela.</p>
<p>(2) Protupravna radnja je radnja kojom su ispunjena obilježja kaznenog djela, a ne postoji razlog isključenja protupravnosti.</p>
<p>(3) Službena osoba je državni dužnosnik ili službenik, dužnosnik ili službenik u jedinici lokalne i područne (regionalne) samouprave, nositelj pravosudne dužnosti, sudac porotnik, član Državnog sudbenog vijeća ili Državnoodvjetničkog vijeća, arbitar, javni bilježnik i stručni radnik koji obavlja poslove iz djelatnosti socijalne skrbi, odgoja i obrazovanja.</p>
<p>Službenom osobom smatra se i osoba koja u Europskoj uniji, stranoj državi, međunarodnoj organizaciji koje je Republika Hrvatska član, međunarodnom sudu ili arbitraži čiju sudbenost Republika Hrvatska prihvaća, obavlja dužnosti povjerene osobama iz prethodne rečenice.</p>
<p>(4) Vojna osoba je djelatna vojna osoba, ročnik, pričuvnik i kadet te državni službenik i namještenik raspoređen na službu u Oružanim snagama Republike Hrvatske.</p>
<p>(5) Kad je službena osoba naznačena kao počinitelj kaznenog djela koje nije predviđeno u Glavi XXXIV. ovoga Zakona, ili kao osoba prema kojoj je počinjeno kazneno djelo, službenom osobom smatrat će se i vojna osoba.</p>
<p>(6) Odgovorna osoba je fizička osoba koja vodi poslove pravne osobe ili joj je izričito ili stvarno povjereno obavljanje poslova iz područja djelovanja pravne osobe ili državnih tijela ili tijela jedinice lokalne i područne (regionalne) samouprave.</p>
<p>(7) Dijete je osoba koja nije navršila osamnaest godina života.</p>
<p>(8) Članovi obitelji su bračni ili izvanbračni drug, životni partner ili neformalni životni partner, njihova zajednička djeca te djeca svakog od njih, srodnik po krvi u ravnoj lozi, srodnik u pobočnoj lozi zaključno do trećeg stupnja, srodnici po tazbini do zaključno drugog stupnja, posvojitelj i posvojenik.</p>
<p>(9) Bliske osobe su članovi obitelji, bivši bračni ili izvanbračni drug, bivši životni partner ili neformalni životni partner, sadašnji ili bivši partner u intimnoj vezi, osobe koje imaju zajedničko dijete i osobe koje žive u zajedničkom kućanstvu.</p>
<p>(10) Izvanbračni drug je osoba koja živi u izvanbračnoj zajednici koja ima trajniji karakter ili koja traje kraće vrijeme ako je u njoj rođeno zajedničko dijete.</p>
<p>(11) Neformalni životni partner je osoba koja živi u istospolnoj zajednici koja ima trajniji karakter.</p>
<p>(12) Tajni podatak je podatak koji je prema posebnom zakonu označen kao klasicirani podatak. Ne smatra se tajnim podatkom podatak čiji je sadržaj suprotan ustavnom poretku Republike Hrvatske ili podatak koji je označen tajnim radi prikrivanja kaznenog djela, prekoračenja ili zlouporabe ovlasti te drugih oblika nezakonitog postupanja u državnim</p>
<p>tijelima.</p>
<p>(13) Službena tajna je podatak koji je prikupljen i koristi se za potrebe tijela javne vlasti, a koji je zakonom, drugim propisom ili općim aktom nadležnog tijela donesenim na temelju zakona proglašen službenom tajnom.</p>
<p>(14) Izbori su izbori za Hrvatski sabor, Predsjednika Republike, Europski parlament, predstavnička tijela u jedinicama lokalne i područne (regionalne) samouprave, općinske načelnike, gradonačelnike, župane, gradonačelnika Grada Zagreba te postupak odlučivanja na državnom referendumu.</p>
<p>(15) Isprava je svaki predmet koji sadrži zapis, znak ili sliku koji je podoban ili određen da služi kao dokaz neke činjenice koja ima vrijednost za pravne odnose.</p>
<p>(16) Pokretna stvar je i svaka proizvedena ili skupljena energija za davanje svjetlosti, topline ili kretanja, kao i telefonski impulsi.</p>
<p>(17) Motorno vozilo je svako prometno sredstvo na motorni pogon u kopnenom, vodenom i zračnom prometu.</p>
<p>(18) Računalni sustav je svaka naprava ili skupina međusobno spojenih ili povezanih naprava, od kojih jedna ili više njih na osnovi programa automatski obrađuju podatke, kao i računalni podaci koji su u njega spremljeni, obrađeni, učitani ili preneseni za svrhe njegovog rada, korištenja, zaštite i održavanja.</p>
<p>(19) Računalni podatak je svako iskazivanje činjenica, informacija ili zamisli u obliku prikladnom za obradu u računalnom sustavu.</p>
<p>(20) Računalni program je skup računalnih podataka koji su u stanju prouzročiti da računalni sustav izvrši određenu funkciju.</p>
<p>(21) Zločin iz mržnje je kazneno djelo počinjeno zbog rasne pripadnosti, boje kože, vjeroispovijesti, nacionalnog ili etničkog podrijetla, jezika, invaliditeta, spola, spolnog opredjeljenja ili rodnog identiteta druge osobe. Takvo postupanje uzet će se kao otegotna okolnost ako ovim Zakonom nije izričito propisano teže kažnjavanje.</p>
<p>(22) Imovinskom korišću od kaznenog djela smatra se neposredna imovinska korist ostvarena počinjenjem kaznenog djela, imovina u koju je promijenjena ili pretvorena neposredna imovinska korist od kaznenog djela, kao i svaka druga korist koja je ostvarena od neposredne imovinske koristi od kaznenog djela ili imovine u koju je promijenjena ili pretvorena neposredna imovinska korist od kaznenog djela bez obzira nalazi li se na području Republike Hrvatske ili izvan njega.</p>
<p>(23) Imovinom se smatra imovina bilo koje vrste, neovisno o tome je li materijalna ili nematerijalna, pokretna ili nepokretna, odnosno pravni dokumenti ili instrumenti kojima se dokazuje pravo na ili interes za takvu imovinu.</p>
<p>(24) Mito je svaka nepripadna nagrada, dar ili druga imovinska ili neimovinska korist bez obzira na vrijednost.</p>
<p>(25) Žrtva kaznenog djela je fizička osoba koja je pretrpjela fizičke i duševne posljedice, imovinsku štetu ili bitnu povredu temeljnih prava i sloboda koji su izravna posljedica kaznenog djela. Žrtvom kaznenog djela smatraju se i bračni i izvanbračni drug, životni partner ili neformalni životni partner te potomak, a ako njih nema, predak, brat i sestra one osobe čija je smrt izravno prouzročena kaznenim djelom te osoba koju je ona na temelju zakona bila dužna uzdržavati.</p>
<p>(26) Riječi i pojmovni sklopovi koji imaju rodno značenje bez obzira na to jesu li u ovom Zakonu korišteni u muškom ili ženskom rodu odnose se na jednak način na muški i ženski rod.</p>
<p>(27) Vrijednost imovine, imovinske štete, imovinske koristi, porezne obveze i državne potpore je velikih razmjera ako prelazi 79.633,69 eura. Razaranja prouzročena kaznenim djelima su velika ako prelaze 79.633,69 eura.</p>
<p>(28) Vrijednost imovine je većeg opsega ako prelazi 26.544,56 eura.</p>
<p>(29) Vrijednost stvari, imovinskog prava i imovinske koristi je velika ako prelazi 7963,37 eura. Vrijednost imovinske koristi i štete je znatna ako prelazi 7963,37 eura.</p>
<p>(30) Vrijednost stvari, imovinskog prava i imovinske koristi je mala ako ne prelazi 132,72 eura.</p>
<p>(31) Bezgotovinski instrument plaćanja je pokretna stvar, isprava i računalni podatak odnosno program, zaštićeni uređaj, predmet ili zapis ili njihova kombinacija, osim zakonskih sredstava plaćanja, koji jest ili nije u fizičkom obliku, a nositelju ili korisniku omogućuje, samostalno ili u vezi s postupkom, odnosno nizom postupaka, prijenos novca ili novčane vrijednosti i pomoću digitalnih sredstava razmjene. Digitalno sredstvo razmjene znači bilo kakav elektronički novac i virtualne valute.</p>
<p>(32) Rodno utemeljeno nasilje nad ženama označava nasilje usmjereno na ženu zbog toga što je žena ili koje nerazmjerno pogađa žene. Takvo postupanje uzet će se kao otegotna okolnost ako ovim Zakonom nije izričito propisano teže kažnjavanje.</p>
<p><strong>POSEBNI DIO</strong></p>
<p><strong>GLAVA DEVETA (IX.)KAZNENA DJELA PROTIV ČOVJEČNOSTI I LJUDSKOG DOSTOJANSTVA</strong></p>
<p><strong>Genocid</strong></p>
<p><strong>Članak 88.</strong></p>
<p>(1) Tko s ciljem da potpuno ili djelomice uništi neku nacionalnu, etničku, rasnu ili vjersku skupinu kao takvu:</p>
<ol>
<li>
<p>ubija članove skupine,</p>
</li>
<li>
<p>nanosi članovima skupine teške tjelesne ozljede ili im teško naruši zdravlje,</p>
</li>
<li>
<p>stavlja skupinu u životne uvjete kojima je cilj dovesti do njezina potpuna ili djelomična uništenja,</p>
</li>
<li>
<p>primjenjuje mjere kojima je cilj spriječiti rađanje unutar skupine, ili</p>
</li>
<li>
<p>prisilno preseljava djecu u drugu skupinu, kaznit će se kaznom zatvora najmanje deset godina ili kaznom dugotrajnog zatvora.</p>
</li>
</ol>
<p>(2) Kaznom iz stavka 1. ovoga članka kaznit će se tko zapovijedi počinjenje genocida.</p>
<p>(3) Tko izravno i javno potiče na počinjenje genocida, kaznit će se kaznom zatvora od jedne do deset godina.</p>
<p><strong>Zločin agresije</strong></p>
<p><strong>Članak 89.</strong></p>
<p>(1) Tko imajući stvarnu moć nadzirati ili upravljati političkim ili vojnim djelovanjem države, upotrijebi oružane snage jedne države protiv suvereniteta, teritorijalne cjelovitosti ili političke neovisnosti druge države ili na bilo koji drugi način protivan Povelji Ujedinjenih naroda ostvari čin agresije koji po svojim karakteristikama, težini i razmjeru predstavlja očito</p>
<p>kršenje Povelje Ujedinjenih naroda, kaznit će se kaznom zatvora najmanje pet godina ili kaznom dugotrajnog zatvora.</p>
<p>(2) Tko sudjeluje u djelovanju oružanih snaga iz stavka 1. ovoga članka, kaznit će se kaznom zatvora od tri do petnaest godina.</p>
<p>(3) Tko izravno i javno potiče na zločin agresije, kaznit će se kaznom zatvora od jedne do deset godina.</p>
<p>(4) Činom agresije iz stavka 1. ovoga članka, bez obzira na to je li prethodno objavljen rat ili ne, smatra se:</p>
<ol>
<li>invazija ili napad oružanih snaga jedne države na područje druge države, ili vojna okupacija, makar i privremena koja</li>
</ol>
<p>je posljedica takve invazije ili napada, ili pripajanje cijelog ili dijela područja druge države uz primjenu sile,</p>
<ol start="2">
<li>
<p>bombardiranje od strane oružanih snaga jedne države područja druge države ili korištenje bilo kakvog oružja jedne države na području druge države,</p>
</li>
<li>
<p>blokiranje luka ili obala jedne države oružanim snagama druge države,</p>
</li>
<li>
<p>napad oružanih snaga jedne države na kopnene, pomorske i zračne snage druge države,</p>
</li>
<li>
<p>korištenje oružanih snaga jedne države, koje su na području druge države uz njezinu suglasnost, u suprotnosti s uvjetima predviđenim njihovim sporazumom ili produljenje prisutnosti vojnih snaga na području druge države po prestanku sporazuma,</p>
</li>
<li>
<p>davanje dozvole da područje koje je država stavila na raspolaganje drugoj državi ova koristi za agresiju protiv treće države, ili</p>
</li>
<li>
<p>slanje od strane ili u ime države naoružanih bandi, grupa, paravojnih snaga ili plaćenika koji izvode oružane akcije protiv druge države koje po svojoj težini odgovaraju prethodno navedenim radnjama ili njezino značajno sudjelovanje u takvim akcijama.</p>
</li>
</ol>
<p><strong>Zločin protiv čovječnosti</strong></p>
<p><strong>Članak 90.</strong></p>
<p>(1) Tko kršeći pravila međunarodnog prava u sklopu širokog ili sustavnog napada usmjerenog protiv civilnog stanovništva, uz znanje o tom napadu:</p>
<ol>
<li>
<p>ubije drugu osobu,</p>
</li>
<li>
<p>radi istrebljenja nametne nekom civilnom stanovništvu životne uvjete kojima je cilj dovesti do njegova djelomičnog uništenja,</p>
</li>
<li>
<p>stavi u ropstvo neku osobu tako da nad njom vrši pojedine ili sve ovlasti koje proizlaze iz prava vlasništva, uključujući vršenje takvih ovlasti u trgovini ljudima,</p>
</li>
<li>
<p>protjeruje ili prisilno premješta druge osobe putem izgona ili drugih prisilnih mjera s područja na kome zakonito borave, a bez osnova predviđenih međunarodnim pravom,</p>
</li>
<li>
<p>protupravno zatvori drugu osobu ili joj na drugi način protupravno oduzme slobodu,</p>
</li>
<li>
<p>muči osobu kojoj je oduzeta sloboda ili je pod nadzorom okrivljenika tako da joj namjerno nanosi teške tjelesne ili duševne boli ili patnje, osim onih koje proizlaze, svojstvene su ili su slučajna posljedica zakonite kazne,</p>
</li>
<li>
<p>siluje drugu osobu, drži je u spolnom ropstvu, prisiljava na prostituciju, nezakonito drži u zatočenju ženu koja je nasilno zatrudnjela kako bi se utjecalo na etnički sastav nekog stanovništva ili činile kakve druge teške povrede međunarodnog prava, drugoj osobi bez njezina pristanka i kada to nije opravdano medicinskim razlozima oduzme biološku reproduktivnu sposobnost ili nad njom izvrši neko drugo spolno nasilje usporedive težine,</p>
</li>
<li>
<p>progoni neku odredivu skupinu ili zajednicu na političkoj, rasnoj, nacionalnoj, etničkoj, kulturnoj, vjerskoj, spolnoj ili drugoj osnovi koja se općenito prema međunarodnom pravu smatra nedopustivom, i to počini u vezi s bilo kojom radnjom opisanom u članku 88. do 91. ovoga Zakona tako da drugoj osobi zato što pripada određenoj skupini ili zajednici namjerno i u velikoj mjeri oduzme temeljna prava suprotno međunarodnom pravu,</p>
</li>
<li>
<p>uhiti, drži u zatočeništvu ili otme osobe u ime ili uz dopuštenje, potporu ili pristanak države ili političke organizacije, a nakon toga odbije priznati takvo oduzimanje slobode ili uskrati obavijesti o sudbini ili mjestu na kojem se osobe nalaze, s ciljem da im se uskrati pravna zaštita kroz dulje vremensko razdoblje,</p>
</li>
<li>
<p>u okviru institucionaliziranog režima sustavnog potlačivanja i dominacije jedne rasne skupine nad drugom rasnom skupinom ili skupinama i u namjeri održavanja takvog režima počini neko nečovječno djelo opisano u ovom članku ili djelo slično nekom od tih djela (zločin apartheida), ili</p>
</li>
<li>
<p>počini druga nečovječna djela kojima se namjerno uzrokuje teška patnja, teška tjelesna ozljeda ili teško narušenje zdravlja, kaznit će se kaznom zatvora najmanje pet godina ili kaznom dugotrajnog zatvora.</p>
</li>
</ol>
<p>(2) Kaznom iz stavka 1. ovoga članka kaznit će se tko zapovijedi neko od navedenih kaznenih djela.</p>
<p><strong>Ratni zločin</strong></p>
<p><strong>Članak 91.</strong></p>
<p>(1) Tko kršeći pravila međunarodnog prava za vrijeme rata, okupacije ili međunarodnog oružanog sukoba ili oružanog sukoba koji nema međunarodni značaj počini neko od sljedećih teških kršenja protiv osoba ili imovine zaštićenih Ženevskim konvencijama od 12. kolovoza 1949.:</p>
<ol>
<li>
<p>ubojstvo,</p>
</li>
<li>
<p>mučenje ili nečovječno postupanje, uključujući biološke pokuse,</p>
</li>
<li>
<p>nanošenje velike patnje, teške tjelesne ozljede ili teškog narušenja zdravlja,</p>
</li>
<li>
<p>nezakonito protjerivanje, premještaj ili nezakonito držanje zaštićene osobe u zatočeništvu,</p>
</li>
<li>
<p>prisiljavanje ratnog zarobljenika ili druge zaštićene osobe na službu u postrojbama neprijateljske sile,</p>
</li>
<li>
<p>uskraćivanje prava ratnom zarobljeniku ili drugoj zaštićenoj osobi na pravičan i redovan postupak,</p>
</li>
<li>
<p>uzimanje talaca, ili</p>
</li>
<li>
<p>opsežno uništavanje i oduzimanje imovine koje nije opravdano vojnom nuždom i koje je provedeno nezakonito i samovoljno, kaznit će se kaznom zatvora od najmanje pet godina ili kaznom dugotrajnog zatvora.</p>
</li>
</ol>
<p>(2) Tko kršeći pravila međunarodnog prava za vrijeme rata, okupacije ili međunarodnog oružanog sukoba ili oružanog sukoba koji nema međunarodni značaj počini druge teške povrede prava i običaja koji se primjenjuju u međunarodnom oružanom sukobu ili oružanom sukobu čiji značaj nije međunarodni, to jest bilo koje od sljedećih djela:</p>
<ol>
<li>
<p>usmjeravanje napada protiv civilnog stanovništva ili protiv pojedinih civila koji ne sudjeluju izravno u neprijateljstvima,</p>
</li>
<li>
<p>usmjeravanje napada protiv civilnih objekata, odnosno objekata koji nisu vojni ciljevi,</p>
</li>
<li>
<p>usmjeravanje napada protiv osoblja, uređaja, materijala, jedinica ili vozila uključenih u humanitarnu pomoć ili misiju održavanja mira sukladno Povelji Ujedinjenih naroda, tako dugo dok oni imaju pravo na zaštitu civila ili civilnih objekata prema odredbama međunarodnog ratnog prava,</p>
</li>
<li>
<p>pokretanje napada sa znanjem da će takav napad uzgredno dovesti do smrti ili ozljeda civila ili štete na civilnim objektima ili do teške, dugoročne i opsežne štete u prirodnom okolišu koja bi očito bila nerazmjerna u odnosu na očekivani konkretan i izravan vojni dobitak,</p>
</li>
<li>
<p>napadanje ili bombardiranje, bilo kojim sredstvima, gradova, sela, naselja ili zgrada koje su nebranjene i ne predstavljaju vojne ciljeve,</p>
</li>
<li>
<p>ubijanje ili ranjavanje borca koji se predao, nakon što je položio oružje ili ostao bez sredstava za borbu,</p>
</li>
<li>
<p>nepravilna uporaba zastave primirja, zastave ili vojnog znakovlja i odore neprijatelja ili Ujedinjenih naroda, kao i posebnih znakova Ženevskih konvencija, zbog koje je došlo do pogibije ili teških ozljeda,</p>
</li>
<li>
<p>premještanje, izravno ili posredno, dijelova vlastitog civilnog stanovništva na okupirano područje od strane okupatorske sile, ili deportacija ili premještaj čitavog stanovništva okupiranog područja ili jednog njegovog dijela, unutar toga područja ili izvan njega,</p>
</li>
<li>
<p>usmjeravanje napada protiv zgrada posvećenih vjeri, obrazovanju, umjetnosti, znanosti ili humanitarnim svrhama, protiv povijesnih spomenika i kulturnih dobara, bolnica i mjesta na kojima se prikupljaju bolesni i ranjeni, pod uvjetom da nisu vojni ciljevi,</p>
</li>
<li>
<p>podvrgavanje osoba koje su u vlasti protivničke strane tjelesnom sakaćenju, uzimanju tkiva ili organa za transplantaciju ili medicinskim ili znanstvenim pokusima bilo koje vrste koji nisu opravdani medicinskim, zubarskim ili bolničkim tretmanom osoba o kojima je riječ te koji se ne izvode u njihovom interesu, a dovode do smrti ili ozbiljne opasnosti po zdravlje takve osobe ili osoba,</p>
</li>
<li>
<p>podmuklo ubijanje ili ranjavanje pripadnika neprijateljske nacije ili vojske,</p>
</li>
<li>
<p>proglašavanje da se protivniku neće dati nikakva milost,</p>
</li>
<li>
<p>uništavanje ili oduzimanje neprijateljske imovine osim ako to izričito zahtijeva ratna nužda,</p>
</li>
<li>
<p>proglašenje prava i radnji državljana neprijateljske strane zabranjenim, suspendiranim ili nedopuštenim u sudskom postupku,</p>
</li>
<li>
<p>prisiljavanje državljana neprijateljske strane da sudjeluju u ratnim operacijama usmjerenim protiv vlastite zemlje čak i ako su bili u službi zaraćene strane prije početka rata,</p>
</li>
<li>
<p>pljačkanje gradova ili mjesta,</p>
</li>
<li>
<p>uporaba otrova ili otrovnog oružja,</p>
</li>
<li>
<p>uporaba otrovnih plinova, plinova zagušljivaca ili drugih plinova te svih sličnih tekućina, tvari ili naprava,</p>
</li>
<li>
<p>uporaba oružja koje koristi mikrobiološke ili druge biološke agense ili otrove, bez obzira na njihovo podrijetlo ili način proizvodnje,</p>
</li>
<li>
<p>uporaba metaka koji se u ljudskom tijelu lako šire ili raspršuju,</p>
</li>
<li>
<p>uporaba oružja namijenjenog ranjavanju fragmentima koji se u ljudskom tijelu ne mogu otkriti rendgenskim zrakama,</p>
</li>
<li>
<p>uporaba posebno izrađenog laserskog oružja kojem je jedina ili jedna od namjena uzrokovanje trajnog sljepila,</p>
</li>
<li>
<p>uporaba oružja, projektila, materijala i načina ratovanja koji po svojoj prirodi nanose suvišne ozljede ili nepotrebne patnje ili kojima je svojstvo da protivno međunarodnom ratnom pravu ne razlikuju vojne i civilne ciljeve, ako je takvo oružje, projektili, materijal ili način ratovanja predmet sveobuhvatne zabrane,</p>
</li>
<li>
<p>skrnavljenje osobnog dostojanstva, posebice ponižavajući i degradirajući postupci, kolektivno kažnjavanje,</p>
</li>
<li>
<p>silovanje, spolno porobljavanje, prisiljavanje na prostituciju, trudnoću, sterilizaciju ili koji drugi oblik spolnog nasilja koji predstavlja tešku povredu Ženevskih konvencija,</p>
</li>
<li>
<p>iskorištavanje prisutnosti civila ili drugih zaštićenih osoba da se određena mjesta, područja ili vojne snage zaštite od vojnih operacija,</p>
</li>
<li>
<p>usmjeravanje napada na zgrade, materijal, medicinske jedinice i prijevozna sredstva te osoblje koje koristi posebne znakove Ženevskih konvencija sukladno međunarodnom pravu,</p>
</li>
<li>
<p>pribjegavanje izgladnjivanju civila kao načinu vođenja rata uskraćivanjem sredstava nužnih za opstanak, uključujući i otežavanje pristupa humanitarnoj pomoći, propisanoga Ženevskim konvencijama,</p>
</li>
<li>
<p>novačenje djece u nacionalne oružane snage ili oružane skupine odvojene od oružanih snaga države ili njihovo korištenje u aktivnom sudjelovanju u neprijateljstvima, ili</p>
</li>
<li>
<p>premještanje civilnog stanovništva zbog razloga povezanih uz sukob osim ako to traži sigurnost civila ili neizbježni vojni razlog,</p>
</li>
</ol>
<p>kaznit će se kaznom zatvora najmanje tri godine.</p>
<p>(3) Kaznom iz stavka 1. ovoga članka kaznit će se tko djelo iz stavka 2. ovoga članka počini prema velikom broju ljudi ili na osobito okrutan ili podmukao način, iz koristoljublja ili drugih niskih pobuda.</p>
<p>(4) Tko zapovijedi da se počini djelo iz stavka 1., 2. ili 3. ovoga članka kaznit će se kao da ga je sam počinio.</p>
<p><strong>Povreda pregovarača</strong></p>
<p><strong>Članak 92.</strong></p>
<p>Tko kršeći pravila međunarodnoga prava za vrijeme rata ili oružanoga sukoba vrijeđa, zlostavlja ili zadrži pregovarača ili njegovu pratnju ili im spriječi povratak, ili na drugi način povrijedi njihovu nepovredivost, kaznit će se kaznom zatvora od šest mjeseci do pet godina.</p>
<p><strong>Zlouporaba međunarodnih znakova</strong></p>
<p><strong>Članak 93.</strong></p>
<p>Tko u području oružanih operacija zlouporabi ili neovlašteno nosi zastavu ili znak Ujedinjenih naroda, Crvenog križa ili znakove koji njima odgovaraju, ili druge priznate međunarodne znakove kojima se obilježavaju određeni objekti radi zaštite od oružanih operacija, kaznit će se kaznom zatvora od šest mjeseci do pet godina.</p>
<p><strong>Neopravdana odgoda povratka ratnih zarobljenika</strong></p>
<p><strong>Članak 94.</strong></p>
<p>Tko kršeći pravila međunarodnoga prava, nakon završetka rata ili oružanoga sukoba naredi ili izvrši neopravdanu odgodu povratka ratnih zarobljenika ili civilnih osoba, kaznit će se kaznom zatvora od šest mjeseci do pet godina.</p>
<p><strong>Novačenje plaćenika</strong></p>
<p><strong>Članak 95.</strong></p>
<p>(1) Tko kršeći pravila međunarodnoga prava novači, koristi, plaća ili osposobljava plaćenika za sudjelovanje u oružanom sukobu ili zajedničkom činu nasilja usmjerenom na rušenje vlade, podrivanje teritorijalne cjelovitosti države ili ugrožavanje njezina ustavnog ustrojstva,</p>
<p>kaznit će se kaznom zatvora od šest mjeseci do pet godina.</p>
<p>(2) Tko novači dijete u oružane snage ili oružane skupine odvojene od oružanih snaga, ili tako unovačeno dijete koristi u neposrednim neprijateljskim djelovanjima, kaznit će se kaznom zatvora od jedne do deset godina.</p>
<p>(3) Tko radi stjecanja materijalne koristi kao punoljetni plaćenik izravno sudjeluje u oružanom sukobu ili zajedničkom činu nasilja, kaznit će se kaznom zatvora do tri godine.</p>
<p><strong>Odgovornost zapovjednika</strong></p>
<p><strong>Članak 96.</strong></p>
<p>(1) Vojni zapovjednik ili nadređena civilna osoba ili osoba koja stvarno djeluje kao vojni zapovjednik ili nadređena civilna osoba koja ne spriječi osobu koja se nalazi pod njezinim stvarnim zapovjedništvom i nadzorom ili stvarnom vlašću i nadzorom da počini kazneno djelo iz članka 88. do 91. ovoga Zakona kaznit će se kao da ga je sama počinila. U tom slučaju neće se primijeniti odredba članka 20. stavka 3. ovoga Zakona.</p>
<p>(2) Vojni zapovjednik ili osoba koja stvarno djeluje kao vojni zapovjednik koja je propustila dužni nadzor nad snagama koje se nalaze pod njezinim stvarnim zapovjedništvom i nadzorom ili stvarnom vlašću i nadzorom ako je morala znati da njezine snage čine ili se spremaju počiniti kazneno djelo iz članka 88. do članka 91. ovoga Zakona i nije poduzela sve</p>
<p>nužne i razborite mjere u svojoj moći kako bi ih u tome spriječila, kaznit će se kaznom zatvora od tri do petnaest godina.</p>
<p>(3) Kaznom iz stavka 2. ovoga članka kaznit će se nadređena osoba, kod svih drugih odnosa nadređenosti i podređenosti osim onih iz stavka 2. ovoga članka, koja je propustila dužni nadzor nad podređenima koji se nalaze pod njezinom stvarnom vlašću i nadzorom ako je svjesno zanemarivala obavijesti da oni čine ili se spremaju počiniti kazneno djelo iz članka 88. do članka 91. ovoga Zakona i ako su ta djela u okviru njezinih stvarnih ovlasti i nadzora, a</p>
<p>ona nije poduzela sve nužne i razborite mjere u svojoj moći kako bi ih u tome spriječila.</p>
<p>(4) Ako je dužni nadzor iz stavka 2. i 3. ovoga članka propušten iz nehaja, počinitelj će se kazniti kaznom zatvora od jedne do deset godina.</p>
<p>(5) Osobe navedene u stavku 1., 2. i 3. ovoga članka koje ne proslijede saznanja o kaznenim djelima iz članka 88. do članka 91. ovoga Zakona nadležnim vlastima u cilju provođenja istrage i kaznenog progona nad neposrednim počiniteljima koji su im podređeni,</p>
<p>kaznit će se kaznom zatvora od šest mjeseci do pet godina.</p>
<p><strong>Terorizam</strong></p>
<p><strong>Članak 97.</strong></p>
<p>(1) Tko s ciljem ozbiljnog zastrašivanja stanovništva, ili prisiljavanja države ili međunarodne organizacije da što učini ili ne učini, ili ozbiljnog narušavanja ili uništavanja temeljnih ustavnih, političkih, gospodarskih ili društvenih struktura države ili međunarodne organizacije, počini jedno od sljedećih djela koje može ozbiljno naštetiti državi ili međunarodnoj organizaciji:</p>
<ol>
<li>
<p>napade na život osobe koji mogu prouzročiti smrt,</p>
</li>
<li>
<p>napade na tijelo drugoga,</p>
</li>
<li>
<p>otmicu ili uzimanje talaca,</p>
</li>
<li>
<p>uništenje državnih ili javnih objekata, prometnog sustava, infrastrukture uključujući i informacijske sustave, nepokretne platforme na epikontinentalnom pojasu, javnog mjesta ili privatne imovine koje može ugroziti živote ljudi ili prouzročiti znatnu gospodarsku štetu,</p>
</li>
<li>
<p>otmicu zrakoplova, broda ili drugih sredstava javnog prijevoza ili prijevoza robe,</p>
</li>
<li>
<p>izrada, posjedovanje, pribavljanje, prijevoz, opskrba ili uporaba oružja, eksploziva, nuklearnog, radiološkog, biološkog ili kemijskog oružja, kao i istraživanje i razvoj nuklearnog, radiološkog, biološkog ili kemijskog oružja,</p>
</li>
<li>
<p>ispuštanje opasnih tvari ili prouzročenje požara, eksplozija ili poplava, čime se ugrožava život ljudi,</p>
</li>
<li>
<p>ometanje ili obustava opskrbe vodom, električnom energijom ili drugim osnovnim prirodnim resursom, čime se ugrožava život ljudi,</p>
</li>
<li>
<p>posjeduje ili koristi radioaktivne tvari ili izrađuje, posjeduje ili koristi uređaj za aktiviranje, raspršivanje ili emitiranje radioaktivnog materijala ili ionizirajućeg zračenja, koristi ili ošteti nuklearni objekt tako da dođe do ispuštanja ili opasnosti od ispuštanja radioaktivnog materijala, ili upotrebom sile ili prijetnje zahtijeva radioaktivni materijal, uređaj za</p>
</li>
</ol>
<p>aktiviranje, raspršivanje ili emitiranje radioaktivnog materijala ili nuklearni objekt, ili</p>
<ol start="10">
<li>ometanje rada računalnog sustava kada je značajan broj računalnih sustava pogođen uporabom naprava namijenjenih ili prilagođenih za tu svrhu ili kada je time prouzročena znatna šteta ili kada je počinjeno u odnosu na računalni sustav kritične infrastrukture ili oštećenje računalnih podataka kada je počinjeno u odnosu na računalni sustav kritične infrastrukture.</li>
</ol>
<p>kaznit će se kaznom zatvora od tri do petnaest godina.</p>
<p>(2) Tko prijeti počinjenjem kaznenog djela iz stavka 1. ovoga članka,</p>
<p>kaznit će se kaznom zatvora od jedne do osam godina.</p>
<p>(3) Ako su kaznenim djelom iz stavka 1. ovoga članka prouzročena velika razaranja ili je prouzročena smrt jedne ili više osoba,</p>
<p>počinitelj će se kazniti kaznom zatvora najmanje pet godina.</p>
<p>(4) Ako počinitelj prigodom počinjenja kaznenog djela iz stavka 1. ovoga članka s namjerom usmrti jednu ili više osoba,</p>
<p>kaznit će se kaznom zatvora najmanje deset godina ili kaznom dugotrajnog zatvora.</p>
<p><strong>Financiranje terorizma</strong></p>
<p><strong>Članak 98.</strong></p>
<p>(1) Tko izravno ili neizravno daje ili prikuplja sredstva s ciljem da se ona koriste ili znajući da će se koristiti, u potpunosti ili djelomično, u svrhu činjenja ili doprinosa u činjenju jednog ili više kaznenih djela iz članka 97., članka 99. do članka 103. ili činjenja jednog ili više kaznenih djela iz članka 137., članka 216. stavka 1. do 3., članka 219., članka 223., članka</p>
<p>224., članka 352. do članka 355. ovoga Zakona ili drugog kaznenog djela kojem je cilj prouzročiti smrt ili tešku tjelesnu ozljedu civila ili druge osobe koja nije aktivno uključena u oružani sukob, ako je svrha tog djela zastrašiti stanovništvo ili prisiliti neku državu ili međunarodnu organizaciju da što učini ili ne učini, kaznit će se kaznom zatvora od jedne do deset godina.</p>
<p>(2) Kaznom iz stavka 1. ovoga članka kaznit će se tko izravno ili neizravno daje ili prikuplja sredstva s ciljem da se ona koriste ili znajući da će se koristiti, u potpunosti ili djelomično od strane terorista ili terorističkog udruženja.</p>
<p>(3) Sredstva iz stavka 1. i 2. ovoga članka će se oduzeti.</p>
<p>(4) Sredstva u smislu ovoga članka imaju značenje utvrđeno posebnim zakonom kojim se propisuju mjere, radnje i postupci radi sprječavanja i otkrivanja financiranja terorizma.</p>
<p><strong>Javno poticanje na terorizam</strong></p>
<p><strong>Članak 99.</strong></p>
<p>Tko javno iznese ili pronese zamisli kojima se izravno ili neizravno potiče na počinjenje kaznenog djela iz članka 97., članka 98., članka 137., članka 216. stavka 1. do 3., članka 219., članka 223., članka 224., članka 352. do članka 355. ovoga Zakona,</p>
<p>kaznit će se kaznom zatvora od jedne do deset godina.</p>
<p><strong>Novačenje za terorizam</strong></p>
<p><strong>Članak 100.</strong></p>
<p>Tko vrbuje drugoga da se pridruži terorističkom udruženju radi počinjenja ili njegovog doprinosa u počinjenju kaznenog djela iz članka 97. ili počinjenja kaznenog djela iz članka 102., članka 137., članka 216. stavka 1. do 3., članka 219., članka 223., članka 224., članka 352. do članka 355. ovoga Zakona, kaznit će se kaznom zatvora od jedne do deset godina.</p>
<p><strong>Obuka za terorizam</strong></p>
<p><strong>Članak 101.</strong></p>
<p>(1) Tko daje upute o izradi i korištenju eksplozivnih naprava, vatrenog ili drugog oružja ili štetnih ili opasnih tvari ili o drugim specifičnim metodama ili tehnikama znajući da se te vještine namjeravaju koristiti za počinjenje ili doprinos u počinjenju kaznenog djela iz članka 97. ili za počinjenje kaznenog djela iz članka 98., članka 137., članka 216. stavka 1.</p>
<p>do 3., članka 219., članka 223., članka 224., članka 352. do članka 355. ovoga Zakona,</p>
<p>kaznit će se kaznom zatvora od jedne do deset godina.</p>
<p>(2) Tko prima upute ili samostalno stječe znanja o izradi i korištenju eksplozivnih naprava, vatrenog ili drugog oružja, ili štetnih, ili opasnih tvari, ili o drugim specifičnim metodama, ili tehnikama znajući da se te vještine namjeravaju koristiti za počinjenje ili doprinos u počinjenju kaznenog djela iz članka 97. ili počinjenje kaznenog djela iz članka 98., članka</p>
<p>137., članka 216. stavka 1. do 3., članka 219., članka 223., članka 224., članka 352. do članka 355. ovoga Zakona, kaznit će se kaznom zatvora od jedne do osam godina.</p>
<p><strong>Putovanje u svrhu terorizma</strong></p>
<p><strong>Članak 101.a</strong></p>
<p>Tko putuje u svrhu počinjenja ili doprinosa u počinjenju kaznenog djela iz članka 97. ili počinjenja kaznenog djela iz članka 101. i članka 102. ovoga Zakona, kaznit će se kaznom zatvora od jedne do osam godina.</p>
<p><strong>Terorističko udruženje</strong></p>
<p><strong>Članak 102.</strong></p>
<p>(1) Tko organizira ili vodi zločinačko udruženje kojemu je cilj počinjenje kaznenog djela iz članka 97. do članka 101., članka 137., članka 216. stavka 1. do 3., članka 219., članka 223., članka 224., članka 352. do članka 355. ovoga Zakona ili drugog kaznenog djela kojem je cilj prouzročiti smrt ili tešku tjelesnu ozljedu civila ili druge osobe koja nije aktivno</p>
<p>uključena u oružani sukob, ako je svrha tog djela zastrašiti stanovništvo ili prisiliti neku državu ili međunarodnu organizaciju da što učini ili ne učini,</p>
<p>kaznit će se kaznom zatvora od tri do petnaest godina.</p>
<p>(2) Tko postane pripadnikom zločinačkog udruženja iz stavka 1. ovoga članka, ili poduzme radnju za koju zna da pridonosi ostvarenju cilja terorističkog udruženja,</p>
<p>kaznit će se kaznom zatvora od jedne do osam godina.</p>
<p>(3) Počinitelj kaznenog djela iz stavka 1. i 2. ovoga članka koji pravodobnim otkrivanjem terorističkog udruženja spriječi počinjenje kaznenih djela navedenih u stavku 1. ovoga članka ili pripadnik terorističkog udruženja koji ga otkrije prije nego što u njegovom sastavu ili za njega počini kazneno djelo navedeno u stavku 1. ovoga članka može se osloboditi</p>
<p>kazne.</p>
<p><strong>Pripremanje kaznenih djela protiv vrijednosti zaštićenih međunarodnim pravom</strong></p>
<p><strong>Članak 103.</strong></p>
<p>Tko priprema počinjenje kaznenih djela iz članka 88. do članka 91. i članka 97. do članka 102. ovoga Zakona,</p>
<p>kaznit će se kaznom zatvora od šest mjeseci do pet godina.</p>
<p><strong>Mučenje i drugo okrutno, neljudsko ili ponižavajuće postupanje ili kažnjavanje</strong></p>
<p><strong>Članak 104.</strong></p>
<p>Službena osoba ili osoba koja na poticaj ili s izričitim ili prešutnim pristankom službene osobe ili druge osobe koja djeluje u svojstvu službene osobe prouzroči drugome tešku tjelesnu ili duševnu bol ili patnju da bi od njega ili druge osobe dobila obavijest ili priznanje, ili da bi ga kaznila za djelo što ga je počinio ili je osumnjičen da ga je počinio on ili neka druga osoba, ili da bi se on ili druga osoba zastrašila ili da bi se na njega ili drugu osobu izvršio pritisak, ili zbog bilo kojeg razloga utemeljenog na bilo kojem obliku diskriminacije,</p>
<p>kaznit će se kaznom zatvora od jedne do deset godina.</p>
<p><strong>Ropstvo</strong></p>
<p><strong>Članak 105.</strong></p>
<p>(1) Tko kršeći pravila međunarodnog prava stavi drugog u ropski ili njemu sličan odnos ili ga drži u takvom odnosu, kupi, proda, preda ili posreduje u kupnji, prodaji ili predaji takve osobe ili potiče drugog da proda svoju slobodu ili slobodu osobe koju uzdržava ili se o njoj brine,</p>
<p>kaznit će se kaznom zatvora od jedne do deset godina.</p>
<p>(2) Tko prevozi ljude koji se nalaze u ropskom ili njemu sličnom odnosu,</p>
<p>kaznit će se kaznom zatvora od šest mjeseci do pet godina.</p>
<p>(3) Tko djelo iz stavka 1. i 2. počini prema djetetu,</p>
<p>kaznit će se kaznom zatvora od tri do petnaest godina.</p>
<p><strong>Trgovanje ljudima</strong></p>
<p><strong>Članak 106.</strong></p>
<p>(1) Tko uporabom sile ili prijetnje, obmanom, prijevarom, otmicom, zlouporabom ovlasti ili teškog položaja ili odnosa ovisnosti, davanjem ili primanjem novčane naknade ili druge koristi radi dobivanja pristanka osobe koja ima nadzor nad drugom osobom, ili na drugi način vrbuje, preveze, prevede, skriva ili prima osobu ili razmjenjuje ili prenosi nadzor nad</p>
<p>osobom radi iskorištavanja njezinog rada putem prisilnog rada ili služenja, uspostavom ropstva ili njemu sličnog odnosa, ili radi njezinog iskorištavanja za prostituciju ili druge oblike spolnog iskorištavanja uključujući i pornografiju ili za sklapanje nedozvoljenog ili prisilnog braka, ili radi uzimanja dijelova njezinog tijela, ili radi njezinog korištenja u</p>
<p>oružanim sukobima ili radi činjenja protupravne radnje,</p>
<p>kaznit će se kaznom zatvora od jedne do deset godina.</p>
<p>(2) Kaznom iz stavka 1. ovoga članka kaznit će se tko vrbuje, preveze, prevede, skriva ili prima dijete, ili razmjenjuje ili prenosi nadzor nad djetetom radi iskorištavanja njegovog rada putem prisilnog rada ili služenja, uspostavom ropstva ili njemu sličnog odnosa, ili radi njegovog iskorištavanja za prostituciju ili druge oblike spolnog iskorištavanja uključujući i</p>
<p>pornografiju ili za sklapanje nedozvoljenog ili prisilnog braka ili za nezakonito posvojenje, ili radi uzimanja dijelova njegovog tijela, ili radi njegovog korištenja u oružanim sukobima.</p>
<p>(3) Ako je kazneno djelo iz stavka 1. ovoga članka počinjeno prema djetetu, ili je kazneno djelo iz stavka 1. ili 2. ovoga članka počinila službena osoba u obavljanju svoje službe, ili je počinjeno u odnosu na veći broj osoba, ili je svjesno doveden u opasnost život jedne ili više osoba,</p>
<p>počinitelj će se kazniti kaznom zatvora od tri do petnaest godina.</p>
<p>(4) Kaznom iz stavka 1. ovoga članka kaznit će se tko znajući da je osoba žrtva trgovanja ljudima koristi njezine usluge koje su rezultat jednog od oblika njezinog iskorištavanja navedenog u stavku 1. i 2. ovoga članka.</p>
<p>(5) Tko s ciljem omogućavanja počinjenja djela iz stavka 1., 2. i 3. ovoga članka zadrži, oduzme, sakrije, ošteti ili uništi putnu ispravu ili ispravu o dokazivanju identiteta druge osobe,</p>
<p>kaznit će se kaznom zatvora do tri godine.</p>
<p>(6) Za pokušaj kaznenog djela iz stavka 5. ovoga članka počinitelj će se kazniti.</p>
<p>(7) Pristanak na iskorištavanje same osobe na čiju štetu je trgovanje ljudima počinjeno bez utjecaja je na postojanje tog kaznenog djela.</p>
<p><strong>Trgovanje dijelovima ljudskog tijela i ljudskim zamecima</strong></p>
<p><strong>Članak 107.</strong></p>
<p>(1) Tko nabavi, posjeduje, prevozi, prenosi, čuva, primi ili presadi ljudski organ, tkivo, stanicu, zametak ili fetus ako je znao ili morao i mogao znati da potiču od osobe koja je žrtva trgovine ljudima radi uzimanja dijelova tijela iz članka 106. ovoga Zakona,</p>
<p>kaznit će se kaznom zatvora od jedne do deset godina.</p>
<p>(2) Tko uporabom sile ili prijetnje, obmanom, prijevarom, otmicom, zlouporabom ovlasti ili teškog položaja ili odnosa ovisnosti nabavi, posjeduje, prevozi, prenosi, čuva ili primi ljudski organ, tkivo, stanicu, zametak, fetus ili mrtvo tijelo radi uzimanja dijelova tijela,</p>
<p>kaznit će se kaznom zatvora od jedne do osam godina.</p>
<p>(3) Tko dajući novčanu naknadu ili drugu usporedivu korist nabavi ljudski organ, tkivo, stanicu, zametak, fetus ili mrtvo tijelo,</p>
<p>kaznit će se kaznom zatvora od šest mjeseci do pet godina.</p>
<p>(4) Kaznom iz stavka 3. ovoga članka kaznit će se tko radi zarade navede drugog ili mu pomogne dati vlastiti organ, tkivo, stanicu, zametak ili fetus za novčanu naknadu ili drugu korist.</p>
<p>(5) Kaznom iz stavka 3. ovoga članka kaznit će se tko izvadi ili presadi ljudski organ, tkivo, stanicu, zametak ili fetus ako je znao ili je morao i mogao znati da je za njega darivatelj dobio novčanu naknadu ili drugu korist.</p>
<p>(6) Tko oglašava potrebu ili dostupnost ljudskog organa, tkiva, stanice, zametka, fetusa ili mrtvog tijela radi ponude ili traženja novčane naknade ili druge koristi,</p>
<p>kaznit će se kaznom zatvor do tri godine.</p>
<p><strong>Kloniranje i promjena ljudskog genoma</strong></p>
<p><strong>Članak 108.</strong></p>
<p>(1) Tko postupa s ciljem stvaranja ljudskog bića koje s drugim živim ili mrtvim ljudskim bićem dijeli isti set gena stanične jezgre,</p>
<p>kaznit će se kaznom zatvora od jedne do deset godina.</p>
<p>(2) Tko poduzme zahvat usmjeren na promjenu ljudskoga genoma koji nije za preventivne, dijagnostičke ili terapijske svrhe, ili koji je za preventivne, dijagnostičke ili terapijske svrhe, ali je cilj promjene uvođenje preinaka u genomu potomka pacijenta,</p>
<p>kaznit će se kaznom zatvora od šest mjeseci do pet godina.</p>
<p><strong>Zabrana miješanja ljudskih spolnih stanica sa životinjskim</strong></p>
<p><strong>Članak 109.</strong></p>
<p>Tko oplodi žensku jajnu stanicu sa sjemenom stanicom bilo koje druge vrste osim sjemene stanice čovjeka ili životinjsku jajnu stanicu sa sjemenom stanicom čovjeka, izmijeni ljudski zametak presađivanjem životinjskih zametaka ili ljudske spolne stanice ili ljudski zametak unese u životinju ili životinjske spolne stanice ili životinjski zametak unese u ženu,</p>
<p>kaznit će se kaznom zatvora od jedne do deset godina.</p>
<p><strong>GLAVA DESETA (X.)KAZNENA DJELA PROTIV ŽIVOTA I TIJELA</strong></p>
<p><strong>Ubojstvo</strong></p>
<p><strong>Članak 110.</strong></p>
<p>Tko ubije drugoga,</p>
<p>kaznit će se kaznom zatvora najmanje pet godina.</p>
<p><strong>Teško ubojstvo</strong></p>
<p><strong>Članak 111.</strong></p>
<p>Kaznom zatvora najmanje deset godina ili kaznom dugotrajnog zatvora kaznit će se:</p>
<ol>
<li>
<p>tko drugoga ubije na okrutan ili podmukao način,</p>
</li>
<li>
<p>tko ubije osobu posebno ranjivu zbog njezine dobi, teže tjelesne ili duševne smetnje ili trudnoće,</p>
</li>
<li>
<p>tko ubije blisku osobu ili osobu koju je već ranije zlostavljao,</p>
</li>
<li>
<p>tko drugoga ubije iz koristoljublja, bezobzirne osvete, mržnje ili iz drugih niskih pobuda,</p>
</li>
<li>
<p>tko drugoga ubije radi počinjenja ili prikrivanja drugog kaznenog djela,</p>
</li>
<li>
<p>tko ubije službenu osobu u vezi s njezinim obavljanjem službene dužnosti.</p>
</li>
</ol>
<p><strong>Teško ubojstvo ženske osobe</strong></p>
<p><strong>Članak 111.a</strong></p>
<p>(1) Tko počini rodno utemeljeno ubojstvo ženske osobe, kaznit će se kaznom zatvora od najmanje deset godina ili kaznom dugotrajnog zatvora.</p>
<p>(2) Pri utvrđivanju kaznenog djela iz stavka 1. ovoga članka uzet će se u obzir da je djelo počinjeno prema bliskoj osobi, osobi koju je počinitelj već ranije zlostavljao, ranjivoj osobi, osobi koja se nalazi u odnosu podređenosti ili zavisnosti, ili je djelo počinjeno u okolnostima spolnog nasilja ili zbog odnosa koji žene stavlja u neravnopravan položaj ili da postoje druge okolnosti koje upućuju da se radi o rodno utemeljenom nasilju.</p>
<p><strong>Usmrćenje</strong></p>
<p><strong>Članak 112.</strong></p>
<p>(1) Tko usmrti drugoga doveden bez svoje krivnje njegovim napadom, teškim vrijeđanjem ili zlostavljanjem u stanje dugotrajne patnje, jake razdraženosti ili prepasti,</p>
<p>kaznit će se kaznom zatvora od jedne do deset godina.</p>
<p>(2) Majka koja usmrti svoje dijete pod utjecajem jakog duševnog opterećenja zbog trudnoće ili poroda,</p>
<p>kaznit će se kaznom zatvora od šest mjeseci do pet godina.</p>
<p>(3) Tko usmrti drugoga na njegov izričit i ozbiljan zahtjev iz suosjećanja zbog njegovog teškog zdravstvenog stanja,</p>
<p>kaznit će se kaznom zatvora do tri godine.</p>
<p><strong>Prouzročenje smrti iz nehaja</strong></p>
<p><strong>Članak 113.</strong></p>
<p>Tko prouzroči smrt drugoga iz nehaja,</p>
<p>kaznit će se kaznom zatvora od šest mjeseci do pet godina.</p>
<p><strong>Sudjelovanje u samoubojstvu</strong></p>
<p><strong>Članak 114.</strong></p>
<p>(1) Tko navede drugoga na samoubojstvo ili mu iz niskih pobuda pomogne u samoubojstvu pa ono bude počinjeno ili pokušano,</p>
<p>kaznit će se kaznom zatvora do tri godine.</p>
<p>(2) Tko djelo iz stavka 1. ovoga članka počini u odnosu na dijete koje je navršilo četrnaest godina ili osobu čija je sposobnost shvaćanja svog postupanja bitno smanjena,</p>
<p>kaznit će se kaznom zatvora od jedne do osam godina.</p>
<p><strong>Protupravni prekid trudnoće</strong></p>
<p><strong>Članak 115.</strong></p>
<p>(1) Tko protivno propisima o prekidu trudnoće, trudnoj osobi izvrši, potakne je ili joj pomogne izvršiti prekid trudnoće s njezinim pristankom,</p>
<p>kaznit će se kaznom zatvora do tri godine.</p>
<p>(2) Ako je kaznenim djelom iz stavka 1. ovoga članka prouzročena smrt trudne osobe ili joj je zdravlje teško narušeno,</p>
<p>počinitelj će se kazniti kaznom zatvora od jedne do deset godina.</p>
<p>(3) Tko trudnoj osobi bez njezinog pristanka izvrši prekid trudnoće,</p>
<p>kaznit će se kaznom zatvora od jedne do osam godina.</p>
<p>(4) Ako je kaznenim djelom iz stavka 3. ovoga članka prouzročena smrt trudne osobe ili joj je zdravlje teško narušeno,</p>
<p>počinitelj će se kazniti kaznom zatvora od tri do petnaest godina.</p>
<p>(5) Za pokušaj kaznenog djela iz stavka 1. ovoga članka počinitelj će se kazniti.</p>
<p><strong>Sakaćenje ženskih spolnih organa</strong></p>
<p><strong>Članak 116.</strong></p>
<p>(1) Tko ženskoj osobi potpuno ili djelomično ukloni ili trajno promijeni vanjski spolni organ,</p>
<p>kaznit će se kaznom zatvora od jedne do osam godina.</p>
<p>(2) Tko žensku osobu potakne ili joj pomogne da se podvrgne radnjama iz stavka 1. ovoga članka,</p>
<p>kaznit će se kaznom zatvora do tri godine.</p>
<p>(3) Tko djelo iz stavka 1. i 2. ovoga članka počini iz mržnje, prema djetetu ili bliskoj osobi,</p>
<p>kaznit će se kaznom zatvora od tri do deset godina.</p>
<p><strong>Tjelesna ozljeda</strong></p>
<p><strong>Članak 117.</strong></p>
<p>(1) Tko drugoga tjelesno ozlijedi ili mu naruši zdravlje,</p>
<p>kaznit će se kaznom zatvora do jedne godine.</p>
<p>(2) Tko djelo iz stavka 1. počini iz mržnje, prema bliskoj osobi ili prema osobi posebno ranjivoj zbog njezine dobi, teže tjelesne ili duševne smetnje ili trudnoće, ili kao službena osoba u obavljanju službe ili odgovorna osoba u obavljanju javne ovlasti,</p>
<p>kaznit će se kaznom zatvora od jedne do tri godine.</p>
<p>(3) Kazneno djelo iz stavka 1. progoni se po privatnoj tužbi.</p>
<p><strong>Teška tjelesna ozljeda</strong></p>
<p><strong>Članak 118.</strong></p>
<p>(1) Tko drugoga teško tjelesno ozlijedi ili mu teško naruši zdravlje,</p>
<p>kaznit će se kaznom zatvora od šest mjeseci do pet godina.</p>
<p>(2) Tko djelo iz stavka 1. ovoga članka počini iz mržnje, prema bliskoj osobi ili prema osobi posebno ranjivoj zbog njezine dobi, teže tjelesne ili duševne smetnje ili trudnoće, ili kao službena osoba u obavljanju službe ili odgovorna osoba u obavljanju javne ovlasti,</p>
<p>kaznit će se kaznom zatvora od tri do osam godina.</p>
<p><strong>Osobito teška tjelesna ozljeda</strong></p>
<p><strong>Članak 119.</strong></p>
<p>(1) Ako je kaznenim djelom iz članka 116. stavka 1. i 2. i članka 118. stavka 1. ovoga Zakona doveden u opasnost život ozlijeđenog, ili je uništen ili trajno i u znatnoj mjeri oslabljen koji važan dio njegova tijela ili koji važan organ, ili je prouzročena trajna nesposobnost za rad ozlijeđenog, ili trajno i teško narušenje njegova zdravlja, trajna iznakaženost ili</p>
<p>trajna nesposobnost za reprodukciju,</p>
<p>počinitelj će se kazniti kaznom zatvora od jedne do osam godina.</p>
<p>(2) Tko djelo iz stavka 1. ovoga članka počini iz mržnje, prema bliskoj osobi ili prema osobi posebno ranjivoj zbog njezine dobi, teže tjelesne ili duševne smetnje ili trudnoće, ili kao službena osoba u obavljanju službe ili odgovorna osoba u obavljanju javne ovlasti,</p>
<p>kaznit će se kaznom zatvora od tri do deset godina.</p>
<p>(3) Tko neku od posljedica navedenih u stavku 1. ovoga članka prouzroči namjerno,</p>
<p>kaznit će se kaznom zatvora od tri do dvanaest godina.</p>
<p><strong>Teška tjelesna ozljeda s posljedicom smrti</strong></p>
<p><strong>Članak 120.</strong></p>
<p>(1) Ako je počinjenjem kaznenog djela iz članka 116. stavaka 1. i 2., članka 118. stavka 1. i članka 119. stavka 1. ovoga</p>
<p>Zakona prouzročena smrt, počinitelj će se kazniti kaznom zatvora od tri do petnaest godina.</p>
<p>(2) Ako je počinjenjem kaznenog djela iz članka 116. stavka 3., članka 118. stavka 2. i članka 119. stavaka 2. i 3. ovoga Zakona prouzročena smrt, počinitelj će se kazniti kaznom zatvora od pet do petnaest godina.</p>
<p><strong>Teška tjelesna ozljeda iz nehaja</strong></p>
<p><strong>Članak 121.</strong></p>
<p>(1) Tko djelo iz članka 118. počini iz nehaja,</p>
<p>kaznit će se kaznom zatvora do jedne godine.</p>
<p>(2) Tko djelo iz članka 119. ovoga Zakona počini iz nehaja,</p>
<p>kaznit će se kaznom zatvora do tri godine.</p>
<p><strong>Sudjelovanje u tučnjavi</strong></p>
<p><strong>Članak 122.</strong></p>
<p>(1) Tko sudjeluje u tučnjavi ili u napadu više osoba, ako su tučnjava ili napad imali za posljedicu smrt ili tešku tjelesnu ozljedu jedne ili više osoba, za samo takvo sudjelovanje,</p>
<p>kaznit će se kaznom zatvora do tri godine.</p>
<p>(2) Tko kazneno djelo iz stavka 1. ovoga članka počini iz mržnje ili prema bliskoj osobi ili osobi posebno ranjivoj zbog njezine dobi, teže tjelesne ili duševne smetnje ili trudnoće, kaznit će se kaznom zatvora od šest mjeseci do pet godina.</p>
<p>(3) Tko organizira ili vodi grupu od tri ili više osoba koje sudjeluju u tučnjavi ili napadu iz stavka 1. ovoga članka ili organizira takvu tučnjavu ili napad,</p>
<p>kaznit će se kaznom zatvora od jedne do osam godina.</p>
<p>(4) Tko organizira ili vodi grupu od tri ili više osoba koje sudjeluju u tučnjavi ili napadu iz stavka 2. ovoga članka ili organizira takvu tučnjavu ili napad,</p>
<p>kaznit će se kaznom zatvora od jedne do deset godina.</p>
<p>(5) Nema kaznenog djela iz stavka 1. i 2. ovoga članka ako je osoba u tučnjavu uvučena bez svoje krivnje ili se samo branila ili je razdvajala druge sudionike u tučnjavi.</p>
<p><strong>Nepružanje pomoći</strong></p>
<p><strong>Članak 123.</strong></p>
<p>(1) Tko ne pruži pomoć osobi u životnoj opasnosti, iako je to mogao učiniti bez veće opasnosti za sebe ili drugoga, kaznit će se kaznom zatvora do jedne godine.</p>
<p>(2) Tko ne pruži pomoć osobi u opasnosti koju je sam prouzročio, iako je to mogao učiniti bez veće opasnosti za sebe ili drugoga,</p>
<p>kaznit će se kaznom zatvora do tri godine.</p>
<p><strong>Napuštanje nemoćne osobe</strong></p>
<p><strong>Članak 124.</strong></p>
<p>Tko nemoćnu osobu koja mu je povjerena ostavi bez pomoći u prilikama koje su opasne za njezin život ili zdravlje,</p>
<p>kaznit će se kaznom zatvora do tri godine.</p>
<p><strong>GLAVA JEDANAESTA (XI.)KAZNENA DJELA PROTIV LJUDSKIH PRAVA I TEMELJNIH SLOBODA</strong></p>
<p><strong>Povreda ravnopravnosti</strong></p>
<p><strong>Članak 125.</strong></p>
<p>(1) Tko na temelju razlike u rasi, etničkoj pripadnosti, boji kože, spolu, jeziku, vjeri, političkom ili drugom uvjerenju, nacionalnom ili socijalnom podrijetlu, imovini, rođenju, naobrazbi, društvenom položaju, bračnom ili obiteljskom statusu, dobi, zdravstvenom stanju, invaliditetu, genetskom naslijeđu, izražavanju rodnog identiteta, spolnom opredjeljenju ili</p>
<p>drugim osobinama uskrati, ograniči ili uvjetuje drugome pravo na stjecanje dobara ili primanje usluga, pravo na obavljanje djelatnosti, pravo na zapošljavanje i napredovanje, ili tko na temelju te razlike daje drugome povlastice ili pogodnosti glede navedenih prava,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko progoni pojedince ili organizacije zbog njihova zalaganja za ravnopravnost ljudi.</p>
<p><strong>Povreda slobode izražavanja nacionalne pripadnosti</strong></p>
<p><strong>Članak 126.</strong></p>
<p>(1) Tko pripadniku nacionalne manjine uskrati ili ograniči pravo na slobodu izražavanja nacionalne pripadnosti ili na kulturnu autonomiju,</p>
<p>kaznit će se kaznom zatvora do jedne godine.</p>
<p>(2) Kaznom iz stavka 1. ovoga članka kaznit će se tko suprotno propisima o uporabi jezika i pisma, uskrati ili ograniči osobi pravo služiti se svojim jezikom i pismom.</p>
<p><strong>Povreda slobode mišljenja i izražavanja misli</strong></p>
<p><strong>Članak 127.</strong></p>
<p>(1) Tko uskrati ili ograniči slobodu govora ili javnog nastupa, slobodu tiska ili drugih sredstava priopćavanja ili slobodno osnivanje ustanova javnog priopćavanja,</p>
<p>kaznit će se kaznom zatvora do jedne godine.</p>
<p>(2) Kaznom iz stavka 1. ovoga članka kaznit će se tko naredi ili provodi cenzuru, ili novinaru protupravno uskrati ili ograniči slobodu izvještavanja.</p>
<p>(3) Kaznom iz stavka 1. ovoga članka kaznit će se tko protupravno spriječi tiskanje, prodaju ili raspačavanje knjiga, časopisa, novina ili drugih tiskanih stvari, ili proizvodnju i emitiranje radijskog i televizijskog programa, programa novinskih agencija ili objavljivanje drugih medijskih sadržaja.</p>
<p><strong>Povreda prava na okupljanje i prosvjed</strong></p>
<p><strong>Članak 128.</strong></p>
<p>(1) Tko uskrati ili ograniči pravo na javno okupljanje ili mirni prosvjed koji je organiziran u skladu sa zakonom,</p>
<p>kaznit će se kaznom zatvora do jedne godine.</p>
<p>(2) Kaznom iz stavka 1. ovoga članka kaznit će se tko silom, ozbiljnom prijetnjom ili na drugi način spriječi, onemogući ili znatno ometa javno okupljanje ili mirni prosvjed koji je organiziran u skladu sa zakonom.</p>
<p><strong>Povreda prava na udruživanje</strong></p>
<p><strong>Članak 129.</strong></p>
<p>Tko uskrati ili ograniči pravo na osnivanje političkih stranaka, sindikata ili drugih udruga, uključivanje u njih ili istupanje iz njih koje je u skladu sa zakonom,</p>
<p>kaznit će se kaznom zatvora do jedne godine.</p>
<p><strong>Povreda slobode vjere</strong></p>
<p><strong>Članak 130.</strong></p>
<p>(1) Tko uskrati ili ograniči slobodu savjesti i vjeroispovijesti, javnog očitovanja vjere ili drugog uvjerenja,</p>
<p>kaznit će se kaznom zatvora do jedne godine.</p>
<p>(2) Kaznom iz stavka 1. ovoga članka kaznit će se tko vjerskoj zajednici koja djeluje u skladu sa zakonom uskrati pravo jednakosti s drugim vjerskim zajednicama u Republici Hrvatskoj ili joj uskrati ili ograniči javno obavljati vjerske obrede, osnivati škole, učilišta, zavode, socijalne ili dobrotvorne ustanove i upravljati njima.</p>
<p><strong>GLAVA DVANAESTA (XII.)KAZNENA DJELA PROTIV RADNIH ODNOSA I SOCIJALNOG OSIGURANJA</strong></p>
<p><strong>Povreda prava na rad</strong></p>
<p><strong>Članak 131.</strong></p>
<p>(1) Tko otkaže ugovor o radu radniku zato što se u dobroj vjeri zbog opravdane sumnje u korupciju obratio ili podnio prijavu nadležnim osobama ili tijelima državne vlasti,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko otkaže ugovor o radu jednom ili više radnika zbog njihovog sudjelovanja u štrajku koji je organiziran i proveden u skladu sa zakonom, kolektivnim ugovorom i pravilima sindikata.</p>
<p>(3) Kaznom iz stavka 1. ovoga članka kaznit će se tko ne izvrši pravomoćnu sudsku odluku kojom je odlučeno o vraćanju radnika na posao.</p>
<p><strong>Neisplata plaće</strong></p>
<p><strong>Članak 132.</strong></p>
<p>(1) Tko ne isplati dio ili cijelu plaću jednom ili više radnika,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko ne daje podatke ili daje netočne podatke za određivanje plaće i na taj način je ne isplaćuje ili isplaćuje djelomično.</p>
<p>(3) Nema kaznenog djela iz stavka 1. ovoga članka kada je do neisplate došlo zbog nemogućnosti raspolaganja</p>
<p>financijskim sredstvima na računu poslodavca ili nedostatka financijskih sredstava na računu poslodavca koji nisu nastali s ciljem izbjegavanja isplate plaće.</p>
<p>(4) Stavak 3. ovoga članka neće se primijeniti ako poslodavac nije dostavio obračun o neisplati dospjelog iznosa plaće sukladno odredbama posebnog zakona.</p>
<p>(5) Ako počinitelj iz stavka 1. ovoga članka naknadno uplati zaostale plaće, može se osloboditi kazne.</p>
<p>(6) Pod plaćom se u smislu ovoga članka podrazumijeva osnovna plaća i sva druga davanja u novcu ili u naravi koju radnik prima po osnovi rada, u bruto iznosu što uključuje i doprinose iz plaće i na plaću prema posebnom propisu.</p>
<p><strong>Zlostavljanje na radu</strong></p>
<p><strong>Članak 133.</strong></p>
<p>(1) Tko na radu ili u vezi s radom drugog vrijeđa, ponižava, zlostavlja ili na drugi način uznemirava i time naruši njegovo zdravlje,</p>
<p>kaznit će se kaznom zatvora do dvije godine.</p>
<p>(2) Kazneno djelo iz stavka 1. ovoga članka progoni se po prijedlogu.</p>
<p><strong>Povreda prava iz socijalnog osiguranja</strong></p>
<p><strong>Članak 134.</strong></p>
<p>Tko drugome uskrati ili ograniči pravo iz mirovinskog ili zdravstvenog osiguranja ili osiguranja od nezaposlenosti utvrđenog zakonom ili uskrati uplatu doprinosa za zapošljavanje osoba s invaliditetom, ako time nisu ispunjena obilježja nekog drugog kaznenog djela,</p>
<p>kaznit će se kaznom zatvora do jedne godine.</p>
<p><strong>Protuzakonito zapošljavanje</strong></p>
<p><strong>Članak 135.</strong></p>
<p>Tko zaposli osobu koja nezakonito boravi na području Republike Hrvatske, a koja nije ni državljanin države članice Europske unije niti uživa pravo slobode kretanja u Europskoj uniji, pod uvjetima rada koji su iskorištavajući, ili znajući da je žrtva trgovine ljudima, ili da je mlađa od osamnaest godina, ili tko kroz dulje vrijeme ili ponovljeno zapošljava takve</p>
<p>osobe ili ih istodobno zaposli veći broj,</p>
<p>kaznit će se kaznom zatvora od šest mjeseci do pet godina.</p>
<p><strong>GLAVA TRINAESTA (XIII.)KAZNENA DJELA PROTIV OSOBNE SLOBODE</strong></p>
<p><strong>Protupravno oduzimanje slobode</strong></p>
<p><strong>Članak 136.</strong></p>
<p>(1) Tko drugoga protupravno zatvori, drži zatvorena ili mu na drugi način oduzme ili ograniči slobodu kretanja,</p>
<p>kaznit će se kaznom zatvora do tri godine.</p>
<p>(2) Tko drugome protupravno oduzme slobodu s ciljem da ga prisili da što učini, ne učini ili trpi,</p>
<p>kaznit će se kaznom zatvora od šest mjeseci do pet godina.</p>
<p>(3) Ako je kazneno djelo iz stavka 1. i 2. ovoga članka počinjeno prema djetetu, osobi s težim invaliditetom, bliskoj osobi ili je protupravno oduzimanje slobode trajalo dulje od petnaest dana, ili je počinjeno na okrutan način, ili je osobi kojoj je protupravno oduzeta sloboda prouzročena teška tjelesna ozljeda, ili je počinjeno od strane službene osobe u obavljanju</p>
<p>službe ili odgovorne osobe u obavljanju javne ovlasti,</p>
<p>počinitelj će se kazniti kaznom zatvora od jedne do deset godina.</p>
<p>(4) Ako je kaznenim djelom iz stavka 1., 2. i 3. ovoga članka prouzročena smrt osobe kojoj je protupravno oduzeta sloboda,</p>
<p>počinitelj će se kazniti kaznom zatvora od tri do petnaest godina.</p>
<p>(5) Počinitelj koji dobrovoljno pusti na slobodu osobu kojoj je protupravno oduzeta sloboda prije nego što je ostvario cilj iz stavka 2. ovoga članka, može se osloboditi kazne.</p>
<p>(6) Za pokušaj kaznenog djela iz stavka 1. ovoga članka počinitelj će se kazniti.</p>
<p><strong>Otmica</strong></p>
<p><strong>Članak 137.</strong></p>
<p>(1) Tko drugome protupravno oduzme slobodu s ciljem da nekog trećeg prisili da što učini, ne učini ili trpi,</p>
<p>kaznit će se kaznom zatvora od šest mjeseci do pet godina.</p>
<p>(2) Ako je kazneno djelo iz stavka 1. ovoga članka počinjeno uz prijetnju da će se oteta osoba usmrtiti, ili je počinjeno na okrutan način, ili je otetoj osobi prouzročena teška tjelesna ozljeda, ili je počinjeno prema djetetu, osobi s težim invaliditetom ili bliskoj osobi,</p>
<p>počinitelj će se kazniti kaznom zatvora od jedne do deset godina.</p>
<p>(3) Ako je kaznenim djelom iz stavka 1. ovoga članka prouzročena smrt otete osobe,</p>
<p>počinitelj će se kazniti kaznom zatvora od tri do petnaest godina.</p>
<p>(4) Počinitelj koji dobrovoljno pusti na slobodu otetu osobu prije nego što je ostvario cilj iz stavka 1. i 2. ovoga članka, može se osloboditi kazne.</p>
<p><strong>Prisila</strong></p>
<p><strong>Članak 138.</strong></p>
<p>(1) Tko drugoga silom ili ozbiljnom prijetnjom prisili da što učini, ne učini ili trpi,</p>
<p>kaznit će se kaznom zatvora do tri godine.</p>
<p>(2) Kazneno djelo iz stavka 1. ovoga članka progoni se po privatnoj tužbi, osim ako je počinjeno iz mržnje, prema djetetu, osobi s težim invaliditetom, bliskoj osobi, odvjetniku u obavljanju njegove djelatnosti ili prema odgovornoj osobi u obavljanju javne ovlasti.</p>
<p><strong>Prijetnja</strong></p>
<p><strong>Članak 139.</strong></p>
<p>(1) Tko drugome ozbiljno prijeti kakvim zlom da bi ga ustrašio ili uznemirio,</p>
<p>kaznit će se kaznom zatvora do jedne godine.</p>
<p>(2) Tko drugome ozbiljno prijeti da će njega ili njemu blisku osobu usmrtiti, teško tjelesno ozlijediti, oteti, ili mu oduzeti slobodu, ili nanijeti zlo podmetanjem požara, eksplozijom, ionizirajućim zračenjem, oružjem, opasnim oruđem ili drugim opasnim sredstvom, ili uništiti društveni položaj ili materijalni opstanak,</p>
<p>kaznit će se kaznom zatvora do tri godine.</p>
<p>(3) Ako je kazneno djelo iz stavka 1. i 2. ovoga članka počinjeno prema službenoj ili odgovornoj osobi u obavljanju javne ovlasti ili u vezi s njezinim radom ili položajem, ili prema novinaru u vezi s njegovim poslom, ili prema odvjetniku u obavljanju njegove djelatnosti, ili iz mržnje, prema bliskoj osobi ili prema osobi posebno ranjivoj zbog njezine dobi, teže tjelesne ili duševne smetnje ili trudnoće, ili prema većem broju ljudi, ili ako je prouzročilo veću uznemirenost stanovništva, ili ako je osoba kojoj se prijeti dulje vrijeme stavljena u težak položaj, počinitelj će se kazniti kaznom</p>
<p>zatvora od šest mjeseci do pet godina.</p>
<p>(4) Kazneno djelo iz stavka 1. ovoga članka progoni se po privatnoj tužbi, a kazneno djelo iz stavka 2. ovoga članka progoni se po prijedlogu.</p>
<p><strong>Nametljivo ponašanje</strong></p>
<p><strong>Članak 140.</strong></p>
<p>(1) Tko prati ili uhodi drugu osobu ili s njom nastoji uspostaviti ili uspostavlja neželjeni kontakt ili je na drugi način zastrašuje i time kod nje izazove tjeskobu ili strah za njezinu sigurnost ili sigurnost njoj bliskih osoba,</p>
<p>kaznit će se kaznom zatvora do jedne godine.</p>
<p>(2) Ako je djelo iz stavka 1. ovoga članka počinjeno u odnosu na blisku osobu ili prema djetetu, počinitelj će se kazniti</p>
<p>kaznom zatvora do tri godine.</p>
<p>(3) Kazneno djelo iz stavka 1. ovoga članka progoni se po prijedlogu.</p>
<p><strong>GLAVA ČETRNAESTA (XIV.)KAZNENA DJELA PROTIV PRIVATNOSTI</strong></p>
<p><strong>Narušavanje nepovredivosti doma i poslovnog prostora</strong></p>
<p><strong>Članak 141.</strong></p>
<p>(1) Tko neovlašteno prodre u tuđi dom ili poslovni prostor ili zatvoreni ili ograđeni prostor koji pripada tom domu ili poslovnom prostoru ili se na zahtjev ovlaštene osobe otuda ne udalji,</p>
<p>kaznit će se kaznom zatvora do jedne godine.</p>
<p>(2) Ako kazneno djelo iz stavka 1. ovoga članka počini službena osoba u obavljanju službe ili odgovorna osoba u obavljanju javne ovlasti,</p>
<p>kaznit će se kaznom zatvora do tri godine.</p>
<p>(3) Kazneno djelo iz stavka 1. ovoga članka progoni se po prijedlogu.</p>
<p><strong>Povreda tajnosti pisama i drugih pošiljaka</strong></p>
<p><strong>Članak 142.</strong></p>
<p>(1) Tko neovlašteno otvori tuđu pošiljku, pismo, brzojav, elektroničku poštu ili kakvo drugo sredstvo dopisivanja, ili na drugi način povrijedi njihovu tajnost, ili neovlašteno zadrži, prikrije, uništi ili drugome preda tuđu zatvorenu pošiljku ili pismo, brzojav, elektroničku poštu ili kakvo drugo sredstvo dopisivanja, kaznit će se kaznom zatvora do jedne godine.</p>
<p>(2) Tko s ciljem da sebi ili drugome pribavi kakvu imovinsku korist ili da drugome prouzroči kakvu štetu priopći drugome podatak koji je saznao povredom tajnosti tuđe pošiljke, pisma, brzojava, elektroničke pošte ili kakvog drugog sredstva dopisivanja, ili se s tom tajnom posluži,</p>
<p>kaznit će se kaznom zatvora do dvije godine.</p>
<p>(3) Ako kazneno djelo iz stavka 1. i 2. ovoga članka počini službena osoba u obavljanju službe ili odgovorna osoba u obavljanju javne ovlasti,</p>
<p>kaznit će se kaznom zatvora do tri godine.</p>
<p>(4) Kazneno djelo iz stavka 1. i 2. ovoga članka progoni se po prijedlogu.</p>
<p><strong>Neovlašteno zvučno snimanje i prisluškivanje</strong></p>
<p><strong>Članak 143.</strong></p>
<p>(1) Tko neovlašteno zvučno snimi nejavno izgovorene riječi drugoga ili tko posebnim napravama neovlašteno prisluškuje nejavno izgovorene riječi drugoga koje mu nisu namijenjene,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko snimljene riječi iz stavka 1. uporabi ili učini dostupnim trećoj osobi ili tko prisluškivane riječi iz stavka 1. doslovce ili u bitnim crtama javno iznese.</p>
<p>(3) Ako kazneno djelo iz stavka 1. i 2. ovoga članka počini službena osoba u obavljanju službe ili odgovorna osoba u obavljanju javne ovlasti,</p>
<p>kaznit će se kaznom zatvora od šest mjeseci do pet godina.</p>
<p>(4) Nema kaznenog djela ako su radnje iz stavka 1. i 2. ovoga članka učinjene u javnom interesu ili drugom interesu koji je pretežniji od interesa zaštite privatnosti snimane ili prisluškivane osobe.</p>
<p>(5) Kaznena djela iz stavka 1. i 2. ovoga članka progone se po prijedlogu.</p>
<p>(6) Snimke i posebne naprave kojima je počinjeno kazneno djelo iz ovoga članka će se oduzeti.</p>
<p><strong>Neovlašteno slikovno snimanje</strong></p>
<p><strong>Članak 144.</strong></p>
<p>(1) Tko drugoga koji se nalazi u stanu ili prostoru posebno zaštićenom od pogleda neovlašteno slikovno snimi ili takvu snimku uporabi ili učini dostupnom trećoj osobi i na taj način povrijedi njegovu privatnost,</p>
<p>kaznit će se kaznom zatvora do jedne godine.</p>
<p>(2) Ako kazneno djelo iz stavka 1. ovoga članka počini službena osoba u obavljanju službe ili odgovorna osoba u obavljanju javne ovlasti,</p>
<p>kaznit će se kaznom zatvora do tri godine.</p>
<p>(3) Kaznom iz stavka 2. ovoga članka kaznit će se tko snimku iz stavka 1. ovoga članka učini dostupnom većem broju osoba.</p>
<p>(4) Kazneno djelo iz stavka 1. ovoga članka progoni se po prijedlogu.</p>
<p>(5) Snimke i posebne naprave kojima je počinjeno kazneno djelo iz ovoga članka će se oduzeti.</p>
<p><strong>Zlouporaba snimke spolno eksplicitnog sadržaja</strong></p>
<p><strong>Članak 144.a</strong></p>
<p>(1) Tko zlouporabi odnos povjerenja i bez pristanka snimane osobe učini dostupnim trećoj osobi snimku spolno eksplicitnog sadržaja koja je snimljena uz pristanak te osobe za osobnu uporabu i na taj način povrijedi privatnost te osobe,</p>
<p>kaznit će se kaznom zatvora do jedne godine.</p>
<p>(2) Kaznom iz stavka 1. ovoga članka kaznit će se tko uporabom računalnog sustava ili na drugi način izradi novu ili preinači postojeću snimku spolno eksplicitnog sadržaja i tu snimku uporabi kao pravu te time povrijedi privatnost osobe na toj snimci.</p>
<p>(3) Tko kazneno djelo iz stavka 1. i 2. ovoga članka počini putem računalnog sustava ili mreže ili na drugi način zbog čega je snimka postala dostupna većem broju osoba, kaznit će se kaznom zatvora do tri godine.</p>
<p>(4) Kazneno djelo iz stavka 1., 2. i 3. ovoga članka progoni se po prijedlogu.</p>
<p>(5) Snimke i posebne naprave kojima je počinjeno kazneno djelo iz ovoga članka će se oduzeti.</p>
<p><strong>Neovlašteno otkrivanje profesionalne tajne</strong></p>
<p><strong>Članak 145.</strong></p>
<p>(1)Odvjetnik, javni bilježnik, zdravstveni radnik, psiholog, djelatnik ustanove socijalne skrbi, vjerski ispovjednik ili druga osoba koja neovlašteno otkrije podatak o osobnom ili obiteljskom životu koji joj je povjeren u obavljanju njezinog zvanja,</p>
<p>kaznit će se kaznom zatvora do jedne godine.</p>
<p>(2) Nema kaznenog djela iz stavka 1. ovoga članka ako je otkrivanje tajne počinjeno u javnom interesu ili interesu druge osobe koji je pretežniji od interesa čuvanja tajne.</p>
<p>(3) Kazneno djelo iz stavka 1. ovoga članka progoni se po prijedlogu.</p>
<p><strong>Nedozvoljena uporaba osobnih podataka</strong></p>
<p><strong>Članak 146.</strong></p>
<p>(1) Tko protivno uvjetima određenima u zakonu prikuplja, obrađuje ili koristi osobne podatke fizičkih osoba,</p>
<p>kaznit će se kaznom zatvora do jedne godine.</p>
<p>(2) Tko protivno uvjetima određenima u zakonu iznosi osobne podatke iz Republike Hrvatske u svrhu daljnje obrade ili ih objavi ili na drugi način učini dostupnim drugome ili tko radnjom iz stavka 1. ovoga članka sebi ili drugome pribavi znatnu imovinsku korist ili prouzroči znatnu štetu,</p>
<p>kaznit će se kaznom zatvora do tri godine.</p>
<p>(3) Kaznom iz stavka 2. ovoga članka kaznit će se tko djelo iz stavka 1. ovoga članka počini prema djetetu ili tko protivno uvjetima određenima u zakonu prikuplja, obrađuje ili koristi osobne podatke fizičkih osoba koji se odnose na rasno ili etničko podrijetlo, politička stajališta, vjerska ili druga uvjerenja, sindikalno članstvo, zdravlje ili spolni život te osobne podatke fizičkih osoba o kaznenom ili prekršajnom postupku.</p>
<p>(4) Ako kazneno djelo iz stavka 1. do 3. ovoga članka počini službena osoba u obavljanju službe ili odgovorna osoba u obavljanju javne ovlasti,</p>
<p>kaznit će se kaznom zatvora od šest mjeseci do pet godina.</p>
<p><strong>GLAVA PETNAESTA (XV.)KAZNENA DJELA PROTIV ČASTI I UGLEDA</strong></p>
<p><strong>Uvreda</strong></p>
<p><strong>Članak 147.</strong></p>
<p>(1) Tko uvrijedi drugoga,</p>
<p>kaznit će se novčanom kaznom do devedeset dnevnih iznosa.</p>
<p>(2) Tko djelo iz stavka 1. ovoga članka počini putem tiska, radija, televizije, računalnog sustava ili mreže, na javnom skupu ili na drugi način zbog čega je uvreda postala pristupačnom većem broju osoba,</p>
<p>kaznit će se novčanom kaznom do sto osamdeset dnevnih iznosa.</p>
<p>(3) Ako uvrijeđeni uzvrati uvredu, sud može oba počinitelja osloboditi kazne.</p>
<p>(4) Ako je počinitelj bio izazvan nedoličnim ponašanjem oštećenika, ili je oštećenik pred sudom prihvatio njegovu ispriku zbog počinjenog djela, sud ga može osloboditi kazne.</p>
<p><strong>Članak 148.</strong></p>
<p>Brisan.</p>
<p><strong>Isključenje protupravnosti za kazneno djelo uvrede</strong></p>
<p><strong>Članak 148.a</strong></p>
<p>Nema kaznenog djela iz članka 147. ovoga Zakona ako je počinitelj njegova obilježja ostvario u znanstvenom, stručnom, književnom, umjetničkom djelu ili javnoj informaciji, u obavljanju dužnosti propisane zakonom, političke ili druge javne ili društvene djelatnosti, u novinarskom poslu ili obrani nekog prava, a to je učinio u javnom interesu ili zbog drugih opravdanih razloga.</p>
<p><strong>Kleveta</strong></p>
<p><strong>Članak 149.</strong></p>
<p>(1) Tko pred drugim za nekoga iznese ili pronese neistinitu činjeničnu tvrdnju koja može škoditi njegovoj časti ili ugledu, znajući da je neistinita,</p>
<p>kaznit će se novčanom kaznom do tristo šezdeset dnevnih iznosa.</p>
<p>(2) Tko djelo iz stavka 1. ovoga članka počini putem tiska, radija, televizije, računalnog sustava ili mreže, na javnom skupu ili na drugi način zbog čega je ono postalo pristupačno većem broju osoba,</p>
<p>kaznit će se novčanom kaznom do petsto dnevnih iznosa.</p>
<p><strong>Pokretanje kaznenog postupka za kaznena djela protiv časti i ugleda</strong></p>
<p><strong>Članak 150.</strong></p>
<p>(1) Kaznena djela protiv časti i ugleda progone se po privatnoj tužbi.</p>
<p>(2) Ako su kaznena djela protiv časti i ugleda počinjena prema umrloj osobi, kazneni postupak može se pokrenuti privatnom tužbom bračnog ili izvanbračnog druga, životnog partnera ili neformalnog životnog partnera, roditelja, djece, posvojitelja, posvojenika, braće ili sestara umrle osobe.</p>
<p><strong>Javno objavljivanje presude za kaznena djela protiv časti i ugleda</strong></p>
<p><strong>Članak 151.</strong></p>
<p>(1) Presuda kojom je oglašen krivim počinitelj kaznenog djela protiv časti i ugleda počinjenog putem tiska, radija, televizije, računalnog sustava ili mreže ili drugog sredstva javnog priopćavanja objavit će se u cijelosti ili djelomično na zahtjev oštećenika, a o trošku počinitelja.</p>
<p>(2) Sud će u presudi odrediti način njezinog objavljivanja pri čemu će, uvijek kada je to moguće, odrediti da to bude u istom sredstvu javnog priopćavanja u kojem je kazneno djelo počinjeno.</p>
<p><strong>GLAVA ŠESNAESTA (XVI.)KAZNENA DJELA PROTIV SPOLNE SLOBODE</strong></p>
<p><strong>Članak 152.</strong></p>
<p>Brisan.</p>
<p><strong>Silovanje</strong></p>
<p><strong>Članak 153.</strong></p>
<p>(1) Tko s drugom osobom bez njezina pristanka izvrši spolni odnošaj ili s njim izjednačenu spolnu radnju ili navede drugu osobu da bez svog pristanka s trećom osobom izvrši spolni odnošaj ili s njim izjednačenu spolnu radnju ili da bez svog pristanka nad samom sobom izvrši sa spolnim odnošajem izjednačenu spolnu radnju, kaznit će se kaznom zatvora</p>
<p>od tri do osam godina.</p>
<p>(2) Tko djelo iz stavka 1. ovoga članka počini uporabom sile ili prijetnje da će izravno napasti na život ili tijelo silovane ili druge osobe,</p>
<p>kaznit će se kaznom zatvora od pet do dvanaest godina.</p>
<p>(3) Počinitelj koji je bio u otklonjivoj zabludi glede postojanja pristanka iz stavka 1. ovoga članka kaznit će se kaznom zatvora do tri godine.</p>
<p>(4) Počinitelj koji je bio u otklonjivoj zabludi glede postojanja pristanka iz stavka 2. ovoga članka kaznit će se kaznom zatvora od jedne do pet godina.</p>
<p>(5) Pristanak iz stavka 1. ovoga članka postoji ako je osoba svojom voljom odlučila stupiti u spolni odnošaj ili s njime izjednačenu spolnu radnju i bila je sposobna donijeti i izraziti takvu odluku. Smatra se da takvog pristanka nema osobito ako je spolni odnošaj ili s njime izjednačena spolna radnja izvršena uz uporabu prijetnje, prijevare, zlouporabom položaja</p>
<p>prema osobi koja se prema počinitelju nalazi u odnosu zavisnosti, iskorištavanjem stanja osobe zbog kojeg ona nije bila sposobna izraziti svoje odbijanje ili nad osobom kojoj je protupravno oduzeta sloboda.</p>
<p><strong>Teška kaznena djela protiv spolne slobode</strong></p>
<p><strong>Članak 154.</strong></p>
<p>(1) Kaznom zatvora od pet do dvanaest godina kaznit će se tko djelo iz članka 153. stavka 1. ovoga Zakona počini:</p>
<ol>
<li>
<p>prema bliskoj osobi,</p>
</li>
<li>
<p>prema žrtvi posebno ranjivoj zbog njezine dobi, bolesti, ovisnosti, trudnoće, invaliditeta, teške tjelesne ili duševne smetnje,</p>
</li>
<li>
<p>na osobito okrutan ili osobito ponižavajući način,</p>
</li>
<li>
<p>iz mržnje,</p>
</li>
<li>
<p>zajedno s jednim ili više počinitelja, pri čemu je prema istoj osobi izvršeno više spolnih odnošaja ili s njim izjednačenih spolnih radnji,</p>
</li>
<li>
<p>uz uporabu oružja ili opasnog oruđa,</p>
</li>
<li>
<p>na način da je silovana osoba teško tjelesno ozlijeđena ili je ostala trudna.</p>
</li>
</ol>
<p>(2) Tko djelo iz članka 153. stavka 2. ovoga Zakona počini pod okolnostima iz stavka 1. ovoga članka, kaznit će se kaznom zatvora od pet do petnaest godina.</p>
<p>(3) Ako je kaznenim djelom iz članka 153. stavka 1. i 2. ovoga Zakona prouzročena smrt silovane osobe, počinitelj će se</p>
<p>kazniti kaznom zatvora od najmanje pet godina.</p>
<p><strong>Bludne radnje</strong></p>
<p><strong>Članak 155.</strong></p>
<p>(1) Tko pod uvjetima iz članka 153. stavka 1., 3. i 5. ovoga Zakona kad nije počinjen ni pokušaj tog kaznenog djela počini bludnu radnju,</p>
<p>kaznit će se kaznom zatvora do dvije godine.</p>
<p>(2) Tko pod uvjetima iz članka 153. stavka 2. i 4. ovoga Zakona kad nije počinjen ni pokušaj tih kaznenih djela počini bludnu radnju,</p>
<p>kaznit će se kaznom zatvora do tri godine.</p>
<p>(3) Tko pod uvjetima iz članka 154. ovoga Zakona kad nije počinjen ni pokušaj tog kaznenog djela počini bludnu radnju,</p>
<p>kaznit će se kaznom zatvora od šest mjeseci do pet godina.</p>
<p><strong>Spolno uznemiravanje</strong></p>
<p><strong>Članak 156.</strong></p>
<p>(1) Tko spolno uznemirava ili grubo uznemiri drugu osobu kojoj je nadređen ili koja se prema njemu nalazi u odnosu zavisnosti,</p>
<p>kaznit će se kaznom zatvora do dvije godine.</p>
<p>(2) Tko kazneno djelo iz stavka 1. ovoga članka počini prema bliskoj osobi ili osobi koja je posebno ranjiva zbog dobi, bolesti, invaliditeta, ovisnosti, trudnoće, teške tjelesne ili duševne smetnje,</p>
<p>kaznit će se kaznom zatvora do tri godine.</p>
<p>(3) Spolno uznemiravanje je svako verbalno, neverbalno ili fizičko neželjeno ponašanje spolne naravi koje ima za cilj ili stvarno predstavlja povredu dostojanstva osobi, koje uzrokuje strah, neprijateljsko, ponižavajuće ili uvredljivo okruženje.</p>
<p><strong>Prostitucija</strong></p>
<p><strong>Članak 157.</strong></p>
<p>(1) Tko radi zarade ili druge koristi drugu osobu namamljuje, vrbuje ili potiče na pružanje spolnih usluga ili organizira ili omogući drugoj osobi pružanje spolnih usluga,</p>
<p>kaznit će se kaznom zatvora od šest mjeseci do pet godina.</p>
<p>(2) Tko drugu osobu radi zarade silom ili prijetnjom, obmanom, prijevarom, zlouporabom ovlasti ili teškog položaja ili odnosa zavisnosti, prisili ili navede na pružanje spolnih usluga, ili tko koristi spolne usluge takve osobe uz naplatu, a znao je ili je morao i mogao znati za navedene okolnosti,</p>
<p>kaznit će se kaznom zatvora od jedne do deset godina.</p>
<p>(3) Tko putem sredstava javnog informiranja i drugih sličnih sredstava oglašava prostituciju druge osobe,</p>
<p>kaznit će se kaznom zatvora do tri godine.</p>
<p>(4) Bez utjecaja je na postojanje kaznenog djela iz ovoga članka okolnost je li osoba koju se namamljuje, vrbuje, potiče ili iskorištava za prostituciju na to pristala i je li se već time bavila.</p>
<p><strong>GLAVA SEDAMNAESTA (XVII.)KAZNENA DJELA SPOLNOG ZLOSTAVLJANJA I ISKORIŠTAVANJA DJETETA</strong></p>
<p><strong>Spolna zlouporaba djeteta mlađeg od petnaest godina</strong></p>
<p><strong>Članak 158.</strong></p>
<p>(1) Tko izvrši spolni odnošaj ili s njim izjednačenu spolnu radnju s djetetom mlađim od petnaest godina, ili ga navede da izvrši spolni odnošaj ili s njime izjednačenu spolnu radnju s trećom osobom ili da nad samim sobom izvrši sa spolnim odnošajem izjednačenu spolnu radnju,</p>
<p>kaznit će se kaznom zatvora od tri do dvanaest godina.</p>
<p>(2) Tko nad djetetom mlađim od petnaest godina izvrši bludnu radnju, ili ga navede da izvrši bludnu radnju s drugom osobom ili da nad samim sobom izvrši bludnu radnju,</p>
<p>kaznit će se kaznom zatvora od jedne do osam godina.</p>
<p>(3) Nema kaznenog djela iz stavka 1. i 2. ovoga članka ako razlika u dobi između osoba koje vrše spolni odnošaj ili s njime izjednačenu spolnu radnju ili bludnu radnju nije veća od tri godine.</p>
<p>(4) Počinitelj koji je bio u otklonjivoj zabludi da dijete iz stavka 1. ovoga članka ima najmanje petnaest godina kaznit će se kaznom zatvora od jedne do osam godina, a ako je bio u otklonjivoj zabludi da dijete iz stavka 2. ovoga članka ima najmanje petnaest godina kaznit će se kaznom zatvora od šest mjeseci do pet godina.</p>
<p>(5) Tko djelo iz stavka 1. ovoga članka počini uz primjenu sile ili prijetnje, obmane, prijevare ili zlouporabom ovlasti ili teškog položaja ili odnosa zavisnosti djeteta o njemu,</p>
<p>kaznit će se kaznom zatvora od pet do petnaest godina.</p>
<p>(6) Tko djelo iz stavka 2. ovoga članka počini uz primjenu sile ili prijetnje, obmane, prijevare ili zlouporabom ovlasti ili teškog položaja ili odnosa zavisnosti djeteta o njemu,</p>
<p>kaznit će se kaznom zatvora od jedne do deset godina.</p>
<p><strong>Spolna zlouporaba djeteta starijeg od petnaest godina</strong></p>
<p><strong>Članak 159.</strong></p>
<p>(1) Tko s djetetom koje je navršilo petnaest godina koje mu je povjereno radi odgoja, učenja, čuvanja, dušebrižništva ili njege izvrši spolni odnošaj ili s njime izjednačenu spolnu radnju, ili ga navede da s drugom osobom izvrši spolni odnošaj ili s njime izjednačenu spolnu radnju, ili da samo nad sobom izvrši sa spolnim odnošajem izjednačenu spolnu radnju,</p>
<p>kaznit će se kaznom zatvora od tri do osam godina.</p>
<p>(2) Kaznom iz stavka 1. ovoga članka kaznit će se srodnik po krvi ili po posvojenju u ravnoj lozi, očuh, maćeha ili izvanbračni drug ili životni partner ili neformalni životni partner roditelja djeteta koji s djetetom koje je navršilo petnaest godina izvrši spolni odnošaj ili s njime izjednačenu spolnu radnju, ili ga navede da s drugom osobom izvrši spolni</p>
<p>odnošaj ili s njime izjednačenu spolnu radnju, ili da samo nad sobom izvrši sa spolnim odnošajem izjednačenu spolnu radnju.</p>
<p><strong>Zadovoljenje pohote pred djetetom mlađim od petnaest godina</strong></p>
<p><strong>Članak 160.</strong></p>
<p>(1) Tko pred djetetom mlađim od petnaest godina čini spolne radnje namijenjene zadovoljavanju vlastite ili tuđe pohote,</p>
<p>kaznit će se kaznom zatvora do tri godine.</p>
<p>(2) Tko pred djetetom mlađim od petnaest godina počini kazneno djelo iz članka 153. do članka 155., članka 158. ili članka 159. ovoga Zakona,</p>
<p>kaznit će se kaznom zatvora od šest mjeseci do pet godina.</p>
<p>(3) Za pokušaj kaznenog djela iz stavka 1. ovoga članka počinitelj će se kazniti.</p>
<p><strong>Mamljenje djece za zadovoljenje spolnih potreba</strong></p>
<p><strong>Članak 161.</strong></p>
<p>(1) Punoljetna osoba koja osobi mlađoj od petnaest godina, u namjeri da ona ili druga osoba nad njom počini kazneno djelo iz članka 158. ili članka 163. stavka 1. i 2. ili članka 164. stavka 1. ovoga Zakona, putem informacijsko komunikacijskih tehnologija ili na drugi način predloži susret s njom ili drugom osobom i koja poduzme mjere da do tog susreta dođe,</p>
<p>kaznit će se kaznom zatvora od šest mjeseci do pet godina.</p>
<p>(2) Tko prikuplja, daje ili prenosi podatke o osobi mlađoj od petnaest godina radi počinjenja kaznenog djela iz stavka 1. ovoga članka,</p>
<p>kaznit će se kaznom zatvora do tri godine.</p>
<p><strong>Podvođenje djeteta</strong></p>
<p><strong>Članak 162.</strong></p>
<p>(1) Tko radi zarade ili druge koristi dijete namamljuje, vrbuje ili potiče na pružanje spolnih usluga, ili organizira ili omogući pružanje spolnih usluga s djetetom, a znao je ili je morao i mogao znati da se radi o djetetu,</p>
<p>kaznit će se kaznom zatvora od tri do dvanaest godina.</p>
<p>(2) Tko koristi spolne usluge djeteta koje je navršilo petnaest godina uz davanje bilo kakve naknade ili protučinidbe, a znao je ili je morao i mogao znati da se radi o djetetu,</p>
<p>kaznit će se kaznom zatvora od jedne do osam godina.</p>
<p>(3) Tko osobu za koju je znao ili je morao i mogao znati da je dijete radi zarade silom ili prijetnjom, obmanom, prijevarom, zlouporabom ovlasti ili teškog položaja ili odnosa zavisnosti, prisili ili navede na pružanje spolnih usluga, ili tko koristi spolne usluge tog djeteta uz naplatu, a znao je ili je morao i mogao znati za navedene okolnosti,</p>
<p>kaznit će se kaznom zatvora od tri do petnaest godina.</p>
<p>(4) Tko oglašava iskorištavanje spolnih usluga djeteta,</p>
<p>kaznit će se kaznom zatvora od jedne do osam godina.</p>
<p><strong>Iskorištavanje djece za pornografiju</strong></p>
<p><strong>Članak 163.</strong></p>
<p>(1) Tko dijete namamljuje, vrbuje ili potiče na sudjelovanje u snimanju dječje pornograje ili tko organizira ili omogući njezino snimanje,</p>
<p>kaznit će se kaznom zatvora od jedne do deset godina.</p>
<p>(2) Kaznom iz stavka 1. ovoga članka kaznit će se tko neovlašteno snima, proizvodi, nudi, čini dostupnim, distribuira, širi, uvozi, izvozi, pribavlja za sebe ili drugoga, prodaje, daje, prikazuje ili posjeduje dječju pornografiju ili joj svjesno pristupa putem informacijsko komunikacijskih tehnologija.</p>
<p>(3) Tko dijete silom ili prijetnjom, obmanom, prijevarom, zlouporabom ovlasti ili teškog položaja ili odnosa zavisnosti, prisili ili navede na snimanje dječje pornografije,</p>
<p>kaznit će se kaznom zatvora od tri do dvanaest godina.</p>
<p>(4) Posebne naprave, sredstva, računalni programi ili podaci namijenjeni, prilagođeni ili uporabljeni za počinjenje ili olakšavanje počinjenja kaznenog djela iz stavka 1., 2. i 3. ovoga članka će se oduzeti, a pornografski materijal koji je nastao počinjenjem kaznenog djela iz stavka 1., 2. i 3. ovoga članka će se i uništiti.</p>
<p>(5) Dijete se neće kazniti za proizvodnju i posjedovanje pornografskog materijala koji prikazuje njega samog ili njega i drugo dijete ako su oni sami taj materijal proizveli i posjeduju ga uz pristanak svakog od njih i isključivo za njihovu osobnu upotrebu.</p>
<p>(6) Dječja pornografija je materijal koji vizualno ili na drugi način prikazuje pravo dijete ili realno prikazano nepostojeće dijete ili osobu koja izgleda kao dijete u pravom ili simuliranom spolno eksplicitnom ponašanju ili koji prikazuje spolne organe pravog djeteta ili realno prikazanog nepostojećeg djeteta ili osobe koja izgleda kao dijete u spolne svrhe.</p>
<p>Materijali koji prikazuju spolne organe pravog djeteta ili realno prikazanog nepostojećeg djeteta ili osobe koja izgleda kao dijete, a koji imaju umjetnički, medicinski ili znanstveni značaj ne smatraju se pornografijom u smislu ovoga članka.</p>
<p><strong>Iskorištavanje djece za pornografske predstave</strong></p>
<p><strong>Članak 164.</strong></p>
<p>(1) Tko dijete namamljuje, vrbuje ili potiče na sudjelovanje u pornografskim predstavama,</p>
<p>kaznit će se kaznom zatvora od jedne do deset godina.</p>
<p>(2) Tko zarađuje od pornografskih predstava u kojima sudjeluje dijete ili na drugi način iskorištava dijete za pornografske predstave,</p>
<p>kaznit će se kaznom zatvora od jedne do dvanaest godina.</p>
<p>(3) Tko silom ili prijetnjom, obmanom, prijevarom, zlouporabom ovlasti ili teškog položaja ili odnosa zavisnosti, prisili ili navede dijete na sudjelovanje u pornografskoj predstavi,</p>
<p>kaznit će se kaznom zatvora od tri do dvanaest godina.</p>
<p>(4) Kaznom zatvora iz stavka 1. ovoga članka kaznit će se tko gleda pornografsku predstavu uživo ili putem komunikacijskih sredstava ako je znao ili je morao i mogao znati da u njoj sudjeluje dijete.</p>
<p>(5) Posebne naprave, sredstva, računalni programi ili podaci namijenjeni, prilagođeni ili uporabljeni za počinjenje ili olakšavanje počinjenja kaznenog djela iz stavka 1., 2. i 3. ovoga članka će se oduzeti, a pornografski materijal koji je nastao počinjenjem kaznenog djela iz stavka 1. i 2. ovoga članka će se i uništiti.</p>
<p>(6) Pornografska predstava je prikazivanje uživo ili putem komunikacijskih sredstava pravog djeteta ili realno prikazanog nepostojećeg djeteta ili osobe koja izgleda kao dijete u pravom ili simuliranom spolno eksplicitnom ponašanju ili spolnih organa pravog djeteta, realno prikazanog nepostojećeg djeteta ili osobe koja izgleda kao dijete u spolne svrhe.</p>
<p><strong>Upoznavanje djece s pornografijom</strong></p>
<p><strong>Članak 165.</strong></p>
<p>(1) Tko djetetu mlađem od petnaest godina proda, pokloni, prikaže ili javnim izlaganjem, posredstvom računalnog sustava, mreže ili medija za pohranu računalnih podataka ili na drugi način učini pristupačnim spise, slike, audiovizualne sadržaje ili druge predmete pornografskog sadržaja ili mu prikaže pornografsku predstavu,</p>
<p>kaznit će se kaznom zatvora od šest mjeseci do pet godina.</p>
<p>(2) Predmeti, posebne naprave, sredstva, računalni programi ili podaci namijenjeni, prilagođeni ili uporabljeni za počinjenje ili olakšavanje počinjenja kaznenog djela iz stavka 1. ovoga članka će se oduzeti, a pornografski materijal će se i uništiti.</p>
<p>(3) Pornografijom se u smislu ovoga članka smatra materijal koji vizualno ili na drugi način prikazuje osobu u pravom ili simuliranom spolno eksplicitnom ponašanju ili koji prikazuje spolne organe ljudi u spolne svrhe. Materijali koji imaju umjetnički, medicinski ili znanstveni značaj ne smatraju se pornografijom u smislu ovoga članka.</p>
<p><strong>Teška kaznena djela spolnog zlostavljanja i iskorištavanja djeteta</strong></p>
<p><strong>Članak 166.</strong></p>
<p>(1) Ako je kaznenim djelom iz članka 158. stavak 1., članka 162. stavka 1. i 2., članka 163. stavka 1. i 2. te članka 164. stavka 1. i 2. ovoga Zakona djetetu nanesena teška tjelesna ozljeda ili je narušen njegov tjelesni ili emocionalni razvoj ili je dijete ostalo trudno, ako je u djelu sudjelovalo više počinitelja, ili je djelo počinjeno nad posebno ranjivim djetetom ili je</p>
<p>počinjeno od bliske osobe ili osobe s kojom dijete živi u zajedničkom kućanstvu, ili je počinjeno na osobito okrutan ili osobito ponižavajući način,</p>
<p>počinitelj će se kazniti kaznom zatvora od pet do petnaest godina.</p>
<p>(2) Ako je kaznenim djelom iz članka 158. stavka 5., članka 162. stavka 3., članka 163. stavka 3. i članka 164. stavka 3. ovoga Zakona djetetu nanesena teška tjelesna ozljeda ili je narušen njegov tjelesni ili emocionalni razvoj ili je dijete ostalo trudno, ako je u djelu sudjelovalo više počinitelja, ili je djelo počinjeno nad posebno ranjivim djetetom ili je počinjeno od bliske osobe ili osobe s kojom dijete živi u zajedničkom kućanstvu, ili je počinjeno na osobito okrutan ili osobito ponižavajući način,</p>
<p>počinitelj će se kazniti kaznom zatvora najmanje pet godina.</p>
<p>(3) Ako je kaznenim djelom iz članka 158., članka 162., članka 163. ili članka 164. ovoga Zakona prouzročena smrt djeteta, počinitelj će se kazniti kaznom zatvora najmanje deset godina ili dugotrajnim zatvorom.</p>
<p><strong>GLAVA OSAMNAESTA (XVIII.)KAZNENA DJELA PROTIV BRAKA, OBITELJI I DJECE</strong></p>
<p><strong>Dvobračnost</strong></p>
<p><strong>Članak 167.</strong></p>
<p>(1) Tko sklopi novi brak iako se već nalazi u braku ili tko sklopi brak s osobom za koju zna da se već nalazi u braku,</p>
<p>kaznit će se kaznom zatvora do jedne godine.</p>
<p>(2) Ako je prijašnji brak u međuvremenu prestao, kazneni progon neće se poduzeti.</p>
<p><strong>Omogućavanje sklapanja nedozvoljenog braka</strong></p>
<p><strong>Članak 168.</strong></p>
<p>Ovlaštena osoba pred kojom se sklapa brak koja omogući sklapanje braka iako nisu ispunjene sve zakonske pretpostavke za postojanje i valjanost braka,</p>
<p>kaznit će se kaznom zatvora do tri godine.</p>
<p><strong>Prisila na sklapanje braka</strong></p>
<p><strong>Članak 169.</strong></p>
<p>(1) Tko prisili drugu osobu na sklapanje braka,</p>
<p>kaznit će se kaznom zatvora od šest mjeseci do pet godina.</p>
<p>(2) Tko namamljuje osobu u drugu državu od one u kojoj ova prebiva da bi je tamo prisilio na sklapanje braka,</p>
<p>kaznit će se kaznom zatvora do tri godine.</p>
<p><strong>Omogućavanje izvanbračnog života s djetetom</strong></p>
<p><strong>Članak 170.</strong></p>
<p>(1) Punoljetna osoba koja živi s djetetom mlađim od šesnaest godina, a time ne čini neko drugo kazneno djelo za koje je propisana teža kazna,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko djetetu mlađem od šesnaest godina omogući izvanbračni život s drugom osobom ili ga na to navede, a time ne čini neko drugo kazneno djelo za koje je propisana teža kazna.</p>
<p>(3) Tko djelo iz stavka 2. ovoga članka počini iz koristoljublja,</p>
<p>kaznit će se kaznom zatvora od šest mjeseci do pet godina.</p>
<p><strong>Ostavljanje u teškom položaju blisku osobu</strong></p>
<p><strong>Članak 171.</strong></p>
<p>Tko kršenjem svojih zakonskih obiteljskih obveza ostavi u teškom položaju blisku osobu koji se ne može sam o sebi skrbiti,</p>
<p>kaznit će se kaznom zatvora do tri godine.</p>
<p><strong>Povreda dužnosti uzdržavanja</strong></p>
<p><strong>Članak 172.</strong></p>
<p>(1) Tko ne uzdržava osobu koju je po zakonu dužan uzdržavati i to na način, u visini i u rokovima određenim ovršnom ispravom,</p>
<p>kaznit će se kaznom zatvora do jedne godine.</p>
<p>(2) Ako se obveza iz stavka 1. ovoga članka odnosi na uzdržavanje djeteta ili osobe koja zbog starosti, bolesti, mentalnog ili tjelesnog oštećenja nije sposobna za rad,</p>
<p>počinitelj će se kazniti kaznom zatvora do tri godine.</p>
<p>(3) Nema kaznenog djela ako počinitelj dokaže da iz opravdanih razloga nije bio u mogućnosti plaćati uzdržavanje iz stavka 1. ili 2. ovoga članka.</p>
<p><strong>Neprovođenje odluke za zaštitu dobrobiti djeteta i drugih ranjivih skupina ili postupanje protivno pravilima struke</strong></p>
<p><strong>Članak 173.</strong></p>
<p>(1) Tko ne provodi, spriječi ili onemogući provođenje odluke za zaštitu dobrobiti djeteta i drugih ranjivih osoba zbog njihove dobi, teške tjelesne ili duševne smetnje ili trudnoće, koju je odredio sud, Hrvatski zavod za socijalni rad ili državno tijelo,</p>
<p>kaznit će se kaznom zatvora do jedne godine.</p>
<p>(2) Službena osoba na radu u ustanovi ili državnom tijelu ili odgovorna osoba u obavljanju javne ovlasti koja ne provodi odluke suda ili državnih tijela za zaštitu djeteta i druge ranjive osobe zbog njihove dobi, teške tjelesne ili duševne smetnje ili trudnoće pa zbog toga bude ugroženo zdravlje ili razvoj djeteta, odnosno zdravlje i dobrobit ranjive osobe</p>
<p>kaznit će se kaznom zatvora do tri godine.</p>
<p>(3) Službena osoba na radu u ustanovi ili državnom tijelu ili odgovorna osoba u obavljanju javne ovlasti koja pravodobno ne ispunjava zakonske obveze ili očito ne postupa po pravilima struke u zaštiti djeteta i druge ranjive osobe zbog njihove dobi, teške tjelesne ili duševne smetnje ili trudnoće pa zbog toga bude ugroženo zdravlje ili razvoj djeteta, odnosno zdravlje i dobrobit ranjive osobe kaznit će se kaznom zatvora do tri godine.</p>
<p>(4) Ako je kazneno djelo iz stavka 2. i 3. ovoga članka počinjeno iz nehaja, počinitelj će se kazniti kaznom zatvora do jedne godine.</p>
<p>(5) Počinitelj koji omogući provođenje odluke iz stavka 1. ovoga članka prije započinjanja kaznenog postupka može se osloboditi kazne.</p>
<p><strong>Oduzimanje djeteta</strong></p>
<p><strong>Članak 174.</strong></p>
<p>(1) Tko dijete oduzme od roditelja, posvojitelja, skrbnika, druge osobe ili ustanove kojoj je ono povjereno, protupravno ga zadrži ili mu onemogućava da živi s osobom ili u ustanovi kojoj je povjereno,</p>
<p>kaznit će se kaznom zatvora od šest mjeseci do pet godina.</p>
<p>(2) Ako kazneno djelo iz stavka 1. ovoga članka počini roditelj ili posvojitelj,</p>
<p>kaznit će se kaznom zatvora do tri godine.</p>
<p>(3) Tko kazneno djelo iz stavka 1. ovoga članka počini s ciljem da dijete trajno zadrži, ili ako je zbog kaznenog djela iz stavka 1. ovoga članka dijete napustilo područje Republike Hrvatske, ili je teže ugroženo zdravlje, odgoj, školovanje ili je na drugi način teško ugrožena dobrobit djeteta,</p>
<p>kaznit će se kaznom zatvora od jedne do deset godina.</p>
<p>(4) Roditelj ili posvojitelj koji kazneno djelo iz stavka 1. ovoga članka počini s ciljem da trajno zadrži dijete ili na način da dijete napusti područje Republike Hrvatske,</p>
<p>kaznit će se kaznom zatvora od šest mjeseci do pet godina.</p>
<p>(5) Ako je kaznenim djelom iz stavka 1., 2., 3. i 4. ovoga članka prouzročena smrt djeteta,</p>
<p>počinitelj će se kazniti kaznom zatvora od tri do petnaest godina.</p>
<p>(6) Za pokušaj kaznenog djela iz stavka 2. ovoga članka počinitelj će se kazniti.</p>
<p>(7) Počinitelj koji vrati dijete prije započinjanja kaznenog postupka, može se osloboditi kazne.</p>
<p><strong>Promjena obiteljskog stanja</strong></p>
<p><strong>Članak 175.</strong></p>
<p>(1) Tko podmetanjem, zamjenom, davanjem lažnih podataka ili na drugi način promijeni obiteljsko stanje djeteta,</p>
<p>kaznit će se kaznom zatvora do tri godine.</p>
<p>(2) Tko iz nehaja zamijeni ili na drugi način promijeni obiteljsko stanje djeteta,</p>
<p>kaznit će se kaznom zatvora do jedne godine.</p>
<p>(3) Za pokušaj kaznenog djela iz stavka 1. ovoga članka počinitelj će se kazniti.</p>
<p><strong>Napuštanje djeteta</strong></p>
<p><strong>Članak 176.</strong></p>
<p>Tko napusti svoje dijete s ciljem da ga se trajno riješi,</p>
<p>kaznit će se kaznom zatvora do tri godine.</p>
<p><strong>Povreda djetetovih prava</strong></p>
<p><strong>Članak 177.</strong></p>
<p>(1) Roditelj, posvojitelj, skrbnik ili druga osoba koja grubo zanemaruje svoje dužnosti podizanja, odgoja i obrazovanja djeteta,</p>
<p>kaznit će se kaznom zatvora od jedne do tri godine.</p>
<p>(2) Tko zlostavi dijete ili ga prisili na pretjerani rad ili rad koji ne odgovara njegovoj životnoj dobi, na prosjačenje ili ga navodi na drugo ponašanje koje je štetno za njegov razvoj ili na drugi način grubo povrijedi djetetova prava,</p>
<p>kaznit će se kaznom zatvora od jedne do pet godina.</p>
<p>(3) Ako se zbog kaznenog djela iz stavka 1. i 2. ovoga članka dijete odalo prosjačenju, prostituciji ili drugim oblicima društveno neprihvatljivog ponašanja, ili je prouzročena teška tjelesna ozljeda djeteta,</p>
<p>počinitelj će se kazniti kaznom zatvora od jedne do osam godina.</p>
<p>(4) Ako je kaznenim djelom iz stavka 1. i 2. ovoga članka prouzročena smrt djeteta,</p>
<p>počinitelj će se kazniti kaznom zatvora od tri do petnaest godina.</p>
<p><strong>Povreda privatnosti djeteta</strong></p>
<p><strong>Članak 178.</strong></p>
<p>(1) Tko iznese ili pronese nešto iz osobnog ili obiteljskog života djeteta, protivno propisima objavi djetetovu fotografiju ili otkrije identitet djeteta, što je kod djeteta izazvalo uznemirenost, porugu vršnjaka ili drugih osoba ili je na drugi način ugrozilo dobrobit djeteta,</p>
<p>kaznit će se kaznom zatvora do jedne godine.</p>
<p>(2) Tko djelo iz stavka 1. ovoga članka počini putem tiska, radija, televizije, računalnog sustava ili mreže, na javnom skupu ili na drugi način zbog čega je ono postalo pristupačno većem broju osoba,</p>
<p>kaznit će se kaznom zatvora do dvije godine.</p>
<p>(3) Tko djelo iz stavka 1. i 2. ovoga članka počini kao službena osoba ili u obavljanju profesionalne djelatnosti,</p>
<p>kaznit će se kaznom zatvora do tri godine.</p>
<p><strong>Rodoskvrnuće</strong></p>
<p><strong>Članak 179.</strong></p>
<p>(1) Tko izvrši spolni odnošaj ili s njim izjednačenu spolnu radnju sa srodnikom u ravnoj lozi, bratom, sestrom, polubratom ili polusestrom, po krvi ili po posvojenju.</p>
<p>kaznit će se kaznom zatvora do jedne godine.</p>
<p>(2) Neće se kazniti osoba koja je u vrijeme izvršenja radnje iz stavka 1. ovoga članka bila dijete.</p>
<p><strong>Nasilje u obitelji</strong></p>
<p><strong>Članak 179.a</strong></p>
<p>Tko grubo, učestalo ili na drugi način teško krši propise o zaštiti od nasilja u obitelji i time kod člana obitelji ili druge bliske osobe izazove strah za njezinu sigurnost ili sigurnost njoj bliskih osoba ili je dovede u ponižavajući položaj, a time nije počinjeno teže kazneno djelo, kaznit će se kaznom zatvora od jedne do tri godine.</p>
<p><strong>GLAVA DEVETNAESTA (XIX.)KAZNENA DJELA PROTIV ZDRAVLJA LJUDI</strong></p>
<p><strong>Širenje i prenošenje zarazne bolesti</strong></p>
<p><strong>Članak 180.</strong></p>
<p>(1) Tko ne postupi po propisima ili naredbama kojima nadležno državno tijelo naređuje preglede, dezinfekciju, dezinsekciju, deratizaciju, odvajanje bolesnika ili drugu mjeru za sprečavanje i suzbijanje zarazne bolesti među ljudima, odnosno za sprječavanje i suzbijanje zarazne bolesti životinja od kojih mogu oboljeti i ljudi, pa zbog toga dođe do opasnosti od širenja zarazne bolesti među ljudima ili prenošenja zarazne bolesti sa životinja na ljude,</p>
<p>kaznit će se kaznom zatvora do dvije godine.</p>
<p>(2) Tko ne pridržavajući se mjera zaštite drugoga zarazi opasnom zaraznom bolešću,</p>
<p>kaznit će se kaznom zatvora do tri godine.</p>
<p>(3) Ako je kazneno djelo iz stavka 1. i 2. ovoga članka počinjeno iz nehaja,</p>
<p>počinitelj će se kazniti kaznom zatvora do jedne godine.</p>
<p>(4) Kazneno djelo iz stavka 2. ovoga članka kad se radi o spolno prenosivoj bolesti progoni se po prijedlogu oštećenika, osim ako je kazneno djelo počinjeno na štetu djeteta.</p>
<p><strong>Nesavjesno liječenje</strong></p>
<p><strong>Članak 181.</strong></p>
<p>(1) Doktor medicine, doktor dentalne medicine ili drugi zdravstveni radnik koji obavljajući zdravstvenu djelatnost primijeni očito nepodobno sredstvo ili način liječenja ili na drugi način očito ne postupi po pravilima zdravstvene struke ili očito nesavjesno postupa pa time prouzroči pogoršanje bolesti ili narušenje zdravlja druge osobe,</p>
<p>kaznit će se kaznom zatvora do jedne godine.</p>
<p>(2) Ako je kaznenim djelom navedenim u stavku 1. ovoga članka prouzročena teška tjelesna ozljeda drugoj osobi ili je postojeća bolest znatno pogoršana,</p>
<p>počinitelj će se kazniti kaznom zatvora do tri godine.</p>
<p>(3) Ako je kaznenim djelom navedenim u stavku 1. ovoga članka prouzročena osobito teška tjelesna ozljeda drugoj sobi ili je kod druge osobe došlo do prekida trudnoće,</p>
<p>počinitelj će se kazniti kaznom zatvora od šest mjeseci do pet godina.</p>
<p>(4) Ako je kaznenim djelom navedenim u stavku 1. ovoga članka prouzročena smrt jedne ili više osoba,</p>
<p>počinitelj će se kazniti kaznom zatvora od tri do dvanaest godina.</p>
<p>(5) Ako je kazneno djelo iz stavka 1. ovoga članka počinjeno iz nehaja,</p>
<p>počinitelj će se kazniti kaznom zatvora do šest mjeseci.</p>
<p>(6) Ako je kazneno djelo iz stavka 2. ovoga članka počinjeno iz nehaja,</p>
<p>počinitelj će se kazniti kaznom zatvora do jedne godine.</p>
<p>(7) Ako je kazneno djelo iz stavka 3. ovoga članka počinjeno iz nehaja,</p>
<p>počinitelj će se kazniti kaznom zatvora do tri godine.</p>
<p>(8) Ako je kazneno djelo iz stavka 4. ovoga članka počinjeno iz nehaja,</p>
<p>počinitelj će se kazniti kaznom zatvora od jedne do osam godina.</p>
<p><strong>Nedozvoljeno uzimanje i presađivanje dijelova ljudskog tijela</strong></p>
<p><strong>Članak 182.</strong></p>
<p>(1) Doktor medicine, doktor dentalne medicine ili drugi zdravstveni radnik koji bez propisanog pristanka ili medicinski neopravdano uzme organ, tkivo, stanicu, zametak ili fetus živog darivatelja, ili ih presadi primatelju ili upotrijebi za postupak medicinske oplodnje,</p>
<p>kaznit će se kaznom zatvora od jedne do deset godina.</p>
<p>(2) Ako je kaznenim djelom navedenim u stavku 1. ovoga članka prouzročena smrt osobe,</p>
<p>počinitelj će se kazniti kaznom zatvora od tri do petnaest godina.</p>
<p>(3) Doktor medicine, doktor dentalne medicine ili drugi zdravstveni radnik koji radi presađivanja uzme dio tijela umrle osobe iako zna da je ta osoba ili njezin zakonski zastupnik, odnosno skrbnik, za života dao pisanu izjavu o nedarivanju, ili tko bez propisanog pristanka uzme radi presađivanja dio tijela umrlog djeteta ili umrle punoljetne osobe koja nije imala sposobnost rasuđivanja,</p>
<p>kaznit će se kaznom zatvora do jedne godine.</p>
<p><strong>Nepružanje medicinske pomoći u hitnim stanjima</strong></p>
<p><strong>Članak 183.</strong></p>
<p>Doktor medicine, doktor dentalne medicine ili drugi zdravstveni radnik koji bez odgađanja ne pruži medicinsku pomoć osobi kojoj je takva pomoć potrebna zbog opasnosti od nastupanja trajne štetne posljedice po njezino zdravlje ili za njezin život,</p>
<p>kaznit će se kaznom zatvora do tri godine.</p>
<p><strong>Nadriliječništvo</strong></p>
<p><strong>Članak 184.</strong></p>
<p>(1) Tko se nemajući propisanu stručnu spremu bavi liječenjem ili pružanjem druge medicinske pomoći,</p>
<p>kaznit će se kaznom zatvora do jedne godine.</p>
<p>(2) Ako je djelom iz stavka 1. ovoga članka izazvana teška tjelesna ozljeda ili znatno pogoršanje bolesti,</p>
<p>počinitelj će se kazniti kaznom zatvora od šest mjeseci do pet godina.</p>
<p>(3) Ako je djelom iz stavka 1. ovoga članka kod druge osobe izazvana osobito teška tjelesna ozljeda ili prekid trudnoće,</p>
<p>počinitelj će se kazniti kaznom zatvora od jedne do deset godina.</p>
<p>(4) Ako je djelom iz stavka 1. ovoga članka prouzročena smrt jedne ili više osoba,</p>
<p>počinitelj će se kazniti kaznom zatvora od tri do petnaest godina.</p>
<p>(5) Sredstva upotrijebljena za liječenje iz stavka 1. ovoga članka će se oduzeti.</p>
<p><strong>Krivotvorenje lijekova ili medicinskih proizvoda</strong></p>
<p><strong>Članak 185.</strong></p>
<p>(1) Tko proizvede krivotvoren lijek, djelatnu tvar, pomoćnu tvar, medicinski proizvod, njegove sastavne dijelove ili pribor, ili preinači pravi lijek, djelatnu tvar, pomoćnu tvar ili medicinski proizvod, njegove sastavne dijelove ili pribor,</p>
<p>kaznit će se kaznom zatvora od šest mjeseci do pet godina.</p>
<p>(2) Kaznom iz stavka 1. ovoga članka kaznit će se tko nabavlja ili nudi da nabavi, skladišti, uvozi ili izvozi, stavi u promet kao pravi, krivotvoren ili preinačen lijek, djelatnu tvar, pomoćnu tvar, medicinski proizvod, njegove sastavne dijelove ili pribor.</p>
<p>(3) Tko izradi lažno ili preinači izvorno unutarnje ili vanjsko pakovanje lijeka ili medicinskog proizvoda, sažetak opisa svojstava lijeka, uputu o lijeku, uputu za uporabu medicinskog proizvoda, dokumentaciju o djelatnoj ili pomoćnoj tvari,</p>
<p>kaznit će se kaznom zatvora do tri godine.</p>
<p>(4) Kaznom iz stavka 3. ovoga članka kaznit će se tko upotrijebi izvorno unutarnje ili vanjsko pakovanje lijeka ili medicinskog proizvoda, sažetak opisa svojstava lijeka, uputu o lijeku, uputu za uporabu medicinskog proizvoda, dokumentaciju o djelatnoj ili pomoćnoj tvari, izvan onoga za što su bili namijenjeni u legalnom snabdjevnom lancu lijekova i medicinskih proizvoda.</p>
<p>(5) Tko djelo iz stavka 1, 2., 3. i 4. ovoga članka počini zloupotrebljavajući povjerenje koje uživa kao stručnjak, proizvođač ili dobavljač, ili ga počini putem sredstava pogodnih za masovnu distribuciju kao što su informacijski sustavi uključujući i internet,</p>
<p>kaznit će se kaznom zatvora od jedne do osam godina.</p>
<p>(6) Za pokušaj kaznenog djela iz stavka 3. i 4. ovoga članka počinitelj će se kazniti.</p>
<p>(7) Proizvodi i sredstva za proizvodnju će se oduzeti.</p>
<p><strong>Proizvodnja i stavljanje u promet štetnih proizvoda za liječenje</strong></p>
<p><strong>Članak 186.</strong></p>
<p>(1) Tko kao lijek, homeopatski ili medicinski proizvod pripravi ili proizvede radi prodaje ili radi drugog načina stavljanja u promet pripravke ili proizvode koji su štetni za zdravlje ljudi, pa time izazove opasnost za zdravlje druge osobe,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko nabavlja, prerađuje, raspodjeljuje ili stavlja u promet zaraženu krv ili drugo tkivo ili iz njih izrađuje sredstva za liječenje.</p>
<p>(3) Tko kazneno djelo iz stavka 1. i 2. ovoga članka počini iz nehaja,</p>
<p>kaznit će se kaznom zatvora do jedne godine.</p>
<p>(4) Proizvodi i sredstva za proizvodnju će se oduzeti.</p>
<p><strong>Nesavjesno postupanje pri pripravljanju i izdavanju lijekova</strong></p>
<p><strong>Članak 187.</strong></p>
<p>(1) Ljekarnik ili druga osoba ovlaštena za pripravljanje ili izdavanje lijekova za uporabu u medicini, koja pripravi lijek protivno pravilima svoje struke ili izda pogrešan lijek, pa time izazove opasnost za zdravlje druge osobe,</p>
<p>kaznit će se kaznom zatvora do tri godine.</p>
<p>(2) Ako je kazneno djelo iz stavka 1. ovoga članka počinjeno iz nehaja,</p>
<p>počinitelj će se kazniti kaznom zatvora do jedne godine.</p>
<p><strong>Proizvodnja i stavljanje u promet proizvoda štetnih za ljudsko zdravlje</strong></p>
<p><strong>Članak 188.</strong></p>
<p>(1) Tko proizvodi, prodaje ili na drugi način stavi u promet zdravstveno neispravnu hranu ili druge proizvode štetne za ljudsko zdravlje, pa time izazove opasnost za zdravlje druge osobe,</p>
<p>kaznit će se kaznom zatvora do tri godine.</p>
<p>(2) Tko kazneno djelo iz stavka 1. ovoga članka počini iz nehaja,</p>
<p>kaznit će se kaznom zatvora do jedne godine.</p>
<p><strong>Nesavjesni pregled mesa za prehranu</strong></p>
<p><strong>Članak 189.</strong></p>
<p>(1) Veterinarski inspektor ili druga osoba ovlaštena za pregled životinja za klanje, mesa ili životinjskih proizvoda namijenjenih za prehranu ljudi koja protivno propisima ili pravilima struke, pregleda životinje za klanje, meso, ili životinjske proizvode namijenjene za prehranu ljudi ili uopće ne obavi pregled koji je dužna obaviti i time omogući stavljanje u promet životinja za klanje, mesa ili životinjskih proizvoda namijenjenih za prehranu ljudi koji su štetni za zdravlje ljudi, pa time izazove opasnost za zdravlje druge osobe,</p>
<p>kaznit će se kaznom zatvora do tri godine.</p>
<p>(2) Tko kazneno djelo iz stavka 1. ovoga članka počini iz nehaja,</p>
<p>kaznit će se kaznom zatvora do jedne godine.</p>
<p><strong>Neovlaštena proizvodnja i promet drogama</strong></p>
<p><strong>Članak 190.</strong></p>
<p>(1) Tko neovlašteno proizvede ili preradi tvari koje su propisom proglašene drogom,</p>
<p>kaznit će se kaznom zatvora od šest mjeseci do pet godina.</p>
<p>(2) Tko proizvede, preradi, prenese, izveze ili uveze, nabavi ili posjeduje tvari iz stavka 1. ovoga članka koje su namijenjene neovlaštenoj prodaji ili stavljanju na drugi način u promet ili ih neovlašteno ponudi na prodaju, proda ili posreduje u prodaji ili kupnji ili na drugi način neovlašteno stavi u promet,</p>
<p>kaznit će se kaznom zatvora od jedne do dvanaest godina.</p>
<p>(3) Tko ponudi na prodaju, proda ili posreduje u prodaji tvari iz stavka 1. ovoga članka osobi s težim duševnim smetnjama, ili djetetu, ili to učini u školi ili na drugom mjestu koje služi obrazovanju, odgoju, sportskoj ili društvenoj aktivnosti djece ili u njegovoj neposrednoj blizini ili u kaznenoj ustanovi, ili tko za počinjenje djela iz stavka 2. ovoga članka iskoristi dijete, ili ako to učini službena osoba u obavljanju službe ili odgovorna osoba u obavljanju javne ovlasti,</p>
<p>kaznit će se kaznom zatvora od tri do petnaest godina.</p>
<p>(4) Tko organizira mrežu preprodavatelja ili posrednika radi počinjenja kaznenog djela iz stavka 2. i 3. ovoga članka, kaznit će se kaznom zatvora od najmanje tri godine.</p>
<p>(5) Tko kaznenim djelom iz stavka 2., 3. i 4. ovoga članka prouzroči znatno oštećenje zdravlja većeg broja ljudi ili smrt osobe kojoj je prodao tvar iz stavka 1. ovoga članka ili je posredovao u njezinoj prodaji,</p>
<p>kaznit će se kaznom zatvora od najmanje pet godina.</p>
<p>(6) Tko napravi, nabavi, prenese, izveze ili uveze ili posjeduje opremu, materijal ili tvari koje se mogu uporabiti za izradu tvari iz stavka 1. ovoga članka, za koje zna da su namijenjeni njihovoj neovlaštenoj proizvodnji,</p>
<p>kaznit će se kaznom zatvora od šest mjeseci do pet godina.</p>
<p>(7) Proizvodnjom droge u smislu ovoga Zakona smatra se i neovlašteni uzgoj biljke ili gljive iz koje se može dobiti droga.</p>
<p>(8) Tvari iz stavka 1. ovoga članka, tvari koje se mogu uporabiti za njihovu izradu, biljke, gljive ili dijelovi biljaka ili gljiva iz kojih se mogu dobiti tvari iz stavka 1. ovoga članka, sredstva za njihovu proizvodnju ili preradu, sredstva prijevoza preuređena za skrivanje tih tvari i sredstva za njihovo trošenje će se oduzeti.</p>
<p>(9) Počinitelja kaznenog djela iz stavka 1., 2., 3., 4. i 6. ovoga članka koji je dobrovoljno bitno pridonio otkrivanju djela iz ovoga članka sud može osloboditi kazne.</p>
<p><strong>Omogućavanje trošenja droga</strong></p>
<p><strong>Članak 191.</strong></p>
<p>(1) Tko navodi drugoga na trošenje tvari iz članka 190. stavka 1. ovoga Zakona, ili mu da da ih troši on ili druga osoba, ili stavi drugome na raspolaganje prostor radi njihovog trošenja, ili mu na drugi način omogući njihovo trošenje,</p>
<p>kaznit će se kaznom zatvora od šest mjeseci do pet godina.</p>
<p>(2) Ako je kazneno djelo iz stavka 1. ovoga članka počinjeno prema djetetu ili osobi s težim duševnim smetnjama ili u školi ili na drugom mjestu koje služi obrazovanju, odgoju, sportskoj ili društvenoj aktivnosti djece ili u njegovoj neposrednoj blizini ili u kaznenoj ustanovi, prema više osoba ili ako je djelo iz stavka 1. ovoga članka počinila službena</p>
<p>osoba, zdravstveni radnik, socijalni radnik, nastavnik, odgojitelj ili trener iskorištavajući svoj položaj,</p>
<p>počinitelj će se kazniti kaznom zatvora od jedne do deset godina.</p>
<p>(3) Tko kaznenim djelom iz stavka 1. i 2. ovoga članka prouzroči smrt osobe kojoj je dao tvar iz stavka 1. ovoga članka,</p>
<p>kaznit će se kaznom zatvora od tri do petnaest godina.</p>
<p>(4) Tvari iz stavka 1. ovoga članka i sredstva za njihovo pripravljanje i trošenje će se oduzeti.</p>
<p>(5) Počinitelja kaznenog djela iz stavka 1. i 2. ovoga članka koji je dobrovoljno bitno pridonio otkrivanju kaznenog djela iz članka 190. i članka 191. ovoga Zakona sud može osloboditi kazne.</p>
<p><strong>Neovlaštena proizvodnja i promet tvari zabranjenih u sportu</strong></p>
<p><strong>Članak 191.a</strong></p>
<p>(1) Tko proizvede, preradi, prenese, izveze ili uveze, nabavi ili posjeduje tvari zabranjene u sportu koje su namijenjene neovlaštenoj prodaji ili stavljanju na drugi način u promet ili ih neovlašteno ponudi na prodaju, proda ili posreduje u prodaji ili kupnji ili na drugi način stavi u promet, ili navodi drugoga na trošenje tih tvari ili mu da da ih troši on ili druga</p>
<p>osoba,</p>
<p>kaznit će se kaznom zatvora do tri godine.</p>
<p>(2) Tko ponudi na prodaju, proda, posreduje u prodaji tvari iz stavka 1. ovoga članka djetetu ili osobi s težim duševnim smetnjama, ili ga navodi na njihovo trošenje, ili mu ih da da ih troši, ili to učini u školi ili na drugom mjestu koje služi obrazovanju, odgoju, sportskoj ili društvenoj aktivnosti djece ili u njegovoj neposrednoj blizini ili u kaznenoj ustanovi, ili</p>
<p>tko za počinjenje djela iz stavka 1. ovoga članka iskoristi dijete, ili ako to učini službena osoba u obavljanju službe ili odgovorna osoba u obavljanju javne ovlasti,</p>
<p>kaznit će se kaznom zatvora od šest mjeseci do pet godina.</p>
<p>(3) Tko organizira mrežu preprodavatelja ili posrednika radi počinjenja kaznenog djela iz stavka 1. i 2. ovoga članka,</p>
<p>kaznit će se kaznom zatvora od jedne do osam godina.</p>
<p>(4) Tko kaznenim djelom iz stavka 1., 2. i 3. ovoga članka prouzroči smrt osobe kojoj je prodao tvar iz stavka 1. ovoga članka ili je posredovao u njezinoj prodaji,</p>
<p>kaznit će se kaznom zatvora od tri do petnaest godina.</p>
<p>(5) Tvari iz stavka 1. ovoga članka, tvari koje se mogu uporabiti za njihovu izradu, sredstva za njihovu proizvodnju ili preradu, sredstva prijevoza preuređena za skrivanje tih tvari i sredstva za njihovo trošenje će se oduzeti.</p>
<p>(6) Počinitelja kaznenog djela iz stavka 1., 2. i 3., ovoga članka koji je dobrovoljno bitno pridonio otkrivanju djela iz ovoga članka sud može osloboditi kazne.</p>
<p><strong>Teška kaznena djela protiv zdravlja ljudi</strong></p>
<p><strong>Članak 192.</strong></p>
<p>(1) Ako je kaznenim djelom iz članka 180. stavka 1. i 2., članka 183., članka 186. stavka 1. i 2., članka 187. stavka 1., članka 188. stavka 1., članka 189. stavka 1. ovoga Zakona prouzročena teška tjelesna ozljeda drugoj osobi ili je postojeća bolest znatno pogoršana,</p>
<p>počinitelj će se kazniti kaznom zatvora od šest mjeseci do pet godina.</p>
<p>(2) Ako je kaznenim djelima navedenim u stavku 1. ovoga članka prouzročena osobito teška tjelesna ozljeda drugoj osobi ili je kod druge osobe došlo do prekida trudnoće,</p>
<p>počinitelj će se kazniti kaznom zatvora od jedne do osam godina.</p>
<p>(3) Ako je kaznenim djelima navedenim u stavku 1. ovoga članka prouzročena smrt jedne ili više osoba,</p>
<p>počinitelj će se kazniti kaznom zatvora od tri do dvanaest godina.</p>
<p>(4) Ako je kaznenim djelom iz članka 180. stavka 3., članka 186. stavka 3., članka 187. stavka 2., članka 188. stavka 2. i članka 189. stavka 2. ovoga Zakona prouzročena teška tjelesna ozljeda druge osobe ili je postojeća bolest znatno pogoršana,</p>
<p>počinitelj će se kazniti kaznom zatvora do tri godine.</p>
<p>(5) Ako je kaznenim djelima navedenim u stavku 4. ovoga članka prouzročena osobito teška tjelesna ozljeda drugoj osobi ili je kod druge osobe došlo do prekida trudnoće,</p>
<p>počinitelj će se kazniti kaznom zatvora od šest mjeseci do pet godina.</p>
<p>(6) Ako je kaznenim djelima navedenim u stavku 4. ovoga članka prouzročena smrt jedne ili više osoba,</p>
<p>počinitelj će se kazniti kaznom zatvora od jedne do osam godina.</p>
<p><strong>GLAVA DVADESETA (XX.) KAZNENA DJELA PROTIV OKOLIŠA</strong></p>
<p><strong>Onečišćenje okoliša</strong></p>
<p><strong>Članak 193.</strong></p>
<p>(1) Tko protivno propisima otpusti, unese ili ispusti količinu tvari ili ionizirajućeg zračenja u zrak, tlo, podzemlje, vodu ili more kojom se može trajnije ili u znatnoj mjeri ugroziti njihova kakvoća ili se mogu u znatnoj mjeri ili na širem području ugroziti životinje, bilje ili gljive, ili se može ugroziti život ili zdravlje ljudi,</p>
<p>kaznit će se kaznom zatvora od šest mjeseci do pet godina.</p>
<p>(2) Tko otpusti, unese ili ispusti tvari ili ionizirajuće zračenje u zrak, tlo, podzemlje, vodu ili more i time ugrozi život ili zdravlje ljudi,</p>
<p>kaznit će se kaznom zatvora od jedne do osam godina.</p>
<p>(3) Tko kazneno djelo iz stavka 1. ovoga članka počini iz nehaja, kaznit će se kaznom zatvora do dvije godine, a za kazneno djelo iz stavka 2. ovoga članka kaznom zatvora do tri godine.</p>
<p><strong>Ispuštanje onečišćujućih tvari s plovnog objekta</strong></p>
<p><strong>Članak 194.</strong></p>
<p>(1) Tko protivno propisima ispusti onečišćujuće tvari s pomorskog objekta u more ili s plovnog objekta u kopnene vode, i time pogorša njihovu kakvoću,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko protivno propisima ispušta manje količine onečišćujućih tvari s pomorskog objekta u more ili s plovnog objekta u kopnene vode, a što u svojoj ukupnosti ima za rezultat pogoršanje njihove kakvoće.</p>
<p>(3) Tko djelo iz stavka 1. i 2. ovoga članka počini iz nehaja, kaznit će se kaznom zatvora do jedne godine.</p>
<p><strong>Ugrožavanje ozonskog sloja</strong></p>
<p><strong>Članak 195.</strong></p>
<p>(1) Tko protivno propisima proizvodi, uvozi, izvozi, stavlja u promet ili koristi tvari koje oštećuju ozonski sloj,</p>
<p>kaznit će se kaznom zatvora do tri godine.</p>
<p>(2) Tko kazneno djelo iz stavka 1. ovoga članka počini iz nehaja,</p>
<p>kaznit će se kaznom zatvora do jedne godine.</p>
<p><strong>Ugrožavanje okoliša otpadom</strong></p>
<p><strong>Članak 196.</strong></p>
<p>(1) Tko protivno propisima u jednoj ili više naizgled povezanih pošiljaka izvrši nedozvoljeni promet otpadom u količini koja je veća od neznatne,</p>
<p>kaznit će se kaznom zatvora do dvije godine.</p>
<p>(2) Tko protivno propisima odbacuje, odlaže, sakuplja, skladišti, obrađuje, uvozi, izvozi ili prevozi otpad ili posreduje u tome ili s njim uopće gospodari ili postupa na način koji može trajnije ili u znatnoj mjeri ugroziti kakvoću zraka, tla, podzemlja, vode ili mora, ili u znatnoj mjeri ili na širem području ugroziti životinje, bilje ili gljive, ili ugroziti život ili zdravlje</p>
<p>ljudi,</p>
<p>kaznit će se kaznom zatvora od šest mjeseci do pet godina.</p>
<p>(3) Tko kazneno djelo iz stavka 1. ovoga članka počini iz nehaja,</p>
<p>kaznit će se kaznom zatvora do jedne godine.</p>
<p>(4) Tko kazneno djelo iz stavka 2. ovoga članka počini iz nehaja,</p>
<p>kaznit će se kaznom zatvora do dvije godine.</p>
<p><strong>Ugrožavanje okoliša postrojenjem</strong></p>
<p><strong>Članak 197.</strong></p>
<p>(1) Tko protivno propisima rukuje postrojenjem u kojem se odvijaju opasni postupci ili u kojem su pohranjene ili se koriste opasne tvari ili pripravci koji mogu izvan postrojenja trajnije ili u znatnoj mjeri ugroziti kakvoću zraka, tla, podzemlja, vode ili mora, ili u znatnoj mjeri ili na širem području ugroziti životinje, bilje ili gljive, ili ugroziti život ili zdravlje</p>
<p>ljudi,</p>
<p>kaznit će se kaznom zatvora od šest mjeseci do pet godina.</p>
<p>(2) Tko kazneno djelo iz stavka 1. ovoga članka počini iz nehaja,</p>
<p>kaznit će se kaznom zatvora do dvije godine.</p>
<p><strong>Ugrožavanje okoliša radioaktivnim tvarima</strong></p>
<p><strong>Članak 198.</strong></p>
<p>(1) Tko protivno propisima proizvodi, prerađuje, rukuje, koristi, posjeduje, skladišti, prevozi, uvozi, izvozi ili odlaže nuklearni materijal ili druge opasne radioaktivne tvari tako da može trajnije ili u znatnoj mjeri ugroziti kakvoću zraka, tla, podzemlja, vode ili mora, ili u znatnoj mjeri ili na širem području ugroziti životinje, bilje ili gljive ili ugroziti život ili zdravlje</p>
<p>ljudi,</p>
<p>kaznit će se kaznom zatvora od šest mjeseci do pet godina.</p>
<p>(2) Tko kazneno djelo iz stavka 1. ovoga članka počini iz nehaja,</p>
<p>kaznit će se kaznom zatvora do dvije godine.</p>
<p><strong>Ugrožavanje bukom, vibracijama ili neionizirajućim zračenjem</strong></p>
<p><strong>Članak 199.</strong></p>
<p>Tko protivno propisima proizvede buku, vibracije ili neionizirajuće zračenje i time dovede u opasnost život ili zdravlje ljudi,</p>
<p>kaznit će se kaznom zatvora do tri godine.</p>
<p><strong>Uništavanje zaštićenih dijelova prirode</strong></p>
<p><strong>Članak 200.</strong></p>
<p>(1) Tko protivno propisima usmrti, uništi, posjeduje, hvata ili uzima jedinku strogo zaštićene vrste ili drugi zaštićeni dio prirode,</p>
<p>kaznit će se kaznom zatvora do tri godine.</p>
<p>(2) Tko djelom iz stavka 1. ovoga članka izazove značajno smanjenje broja jedinki u populaciji ili izazove njezino istrebljenje, kaznit će se kaznom zatvora od šest mjeseci do pet godina.</p>
<p>(3) Tko kazneno djelo iz stavka 1. i 2. ovoga članka počini iz nehaja, kaznit će se kaznom zatvora do dvije godine.</p>
<p>(4) Nema kaznenog djela iz stavka 1. ovoga članka ako je počinjeno prema neznatnom broju jedinki strogo zaštićene vrste ili drugog zaštićenog dijela prirode i neznatno je utjecalo na očuvanje te vrste ili drugog zaštićenog dijela prirode.</p>
<p><strong>Uništavanje staništa</strong></p>
<p><strong>Članak 201.</strong></p>
<p>(1) Tko protivno propisima uništi ili izazove znatno pogoršanje staništa ciljnih vrsta područja ekološke mreže ili znatno pogoršanje ciljnog stanišnog tipa područja ekološke mreže, kaznit će se kaznom zatvora do tri godine.</p>
<p>(2) Tko djelo iz stavka 1. ovoga članka počini prema prioritetnoj vrsti ili stanišnom tipu područja ekološke mreže, kaznit će se kaznom zatvora od šest mjeseci do pet godina.</p>
<p>(3) Kaznom iz stavka 2. ovog članka kaznit će se tko protivno propisima uništi ili ošteti područje razmnožavanja ili odmaranja ili gnijezdo strogo zaštićene vrste u mjeri koja značajno utječe na stanje očuvanja te vrste.</p>
<p>(4) Tko kazneno djelo iz stavka 1., 2. i 3. ovoga članka počini iz nehaja, kaznit će se kaznom zatvora do dvije godine.</p>
<p><strong>Trgovanje divljim vrstama</strong></p>
<p><strong>Članak 202.</strong></p>
<p>(1)Tko protivno propisima o zaštiti divljih vrsta trguje, uvozi, izvozi ili prevozi živu ili mrtvu jedinku divlje vrste, njezine dijelove ili prerađevine dobivene iz nje,</p>
<p>kaznit će se kaznom zatvora od šest mjeseci do pet godina.</p>
<p>(2) Tko kazneno djelo iz stavka 1. ovoga članka počini iz nehaja, kaznit će se kaznom zatvora do dvije godine.</p>
<p>(3) Nema kaznenog djela iz stavka 1. ovoga članka ako je počinjeno prema neznatnoj količini jedinki i neznatno je utjecalo na očuvanje te vrste.</p>
<p><strong>Protuzakonito unošenje u okoliš divljih svojti ili GMO-a</strong></p>
<p><strong>Članak 203.</strong></p>
<p>Tko protivno propisima prenese preko granice živ genetski modificiran organizam ili uvede živ genetski modificiran organizam ili stranu divlju svojtu mikroorganizama, gljiva, biljaka ili životinja u okoliš u kojem prirodno ne obitava i time nanese znatnu ili trajnu štetu prirodi,</p>
<p>kaznit će se kaznom zatvora od šest mjeseci do pet godina.</p>
<p><strong>Protuzakoniti lov i ribolov</strong></p>
<p><strong>Članak 204.</strong></p>
<p>(1) Tko lovi divljač u vrijeme lovostaja ili na području na kojem lov nije dopušten ili lovi bez položenog lovačkog ispita,</p>
<p>kaznit će se kaznom zatvora do jedne godine.</p>
<p>(2) Tko lovi divljač, ribu ili druge slatkovodne ili morske organizme na način ili sredstvima kojima se oni masovno uništavaju ili upotrebom nedopuštenih pomoćnih sredstava,</p>
<p>kaznit će se kaznom zatvora do tri godine.</p>
<p>(3) Kaznom iz stavka 1. ovoga članka kaznit će se tko vrhunski trofej divljači trajno iznese u inozemstvo.</p>
<p>(4) Predmeti namijenjeni ili uporabljeni za počinjenje kaznenog djela i ulov će se oduzeti.</p>
<p><strong>Ubijanje ili mučenje životinja</strong></p>
<p><strong>Članak 205.</strong></p>
<p>(1) Tko usmrti životinju bez opravdanog razloga ili je teško zlostavlja, nanosi joj nepotrebne boli ili je izlaže nepotrebnim patnjama,</p>
<p>kaznit će se kaznom zatvora do dvije godine.</p>
<p>(2) Tko kazneno djelo iz stavka 1. ovoga članka počini iz koristoljublja,</p>
<p>kaznit će se kaznom zatvora do tri godine.</p>
<p>(3) Tko iz nehaja uskratom hrane ili vode ili na drugi način izloži životinju tegobnom stanju kroz dulje vrijeme,</p>
<p>kaznit će se kaznom zatvora do šest mjeseci.</p>
<p>(4) Životinja iz ovoga članka oduzet će se.</p>
<p><strong>Napuštanje životinja</strong></p>
<p><strong>Članak 205.a</strong></p>
<p>(1)Tko napusti domaću životinju, kućnog ljubimca ili uzgojenu divlju životinju i druge životinje držane pod nadzorom čovjeka s ciljem da je se trajno riješi,</p>
<p>kaznit će se kaznom zatvora do jedne godine.</p>
<p>(2) Ako je kaznenim djelom iz stavka 1. ovoga članka prouzročena smrt životinje ili je napušten veći broj životinja, počinitelj će se kazniti kaznom zatvora do dvije godine.</p>
<p>(3) Životinja iz ovoga članka oduzet će se.</p>
<p><strong>Prenošenje zaraznih bolesti životinja i organizama štetnih za bilje</strong></p>
<p><strong>Članak 206.</strong></p>
<p>(1) Tko ne postupi po propisima ili odlukama kojima nadležno državno tijelo određuje mjere za suzbijanje ili sprječavanje širenja zarazne bolesti kod životinja ili organizama štetnih za bilje pa zbog toga dođe do opasnosti od širenja te bolesti ili njezinih uzročnika, odnosno pojave ili širenja organizama štetnih za bilje,</p>
<p>kaznit će se kaznom zatvora do jedne godine.</p>
<p>(2) Tko kazneno djelo iz stavka 1. ovoga članka počini iz nehaja,</p>
<p>kaznit će se kaznom zatvora do šest mjeseci.</p>
<p><strong>Proizvodnja i stavljanje u promet štetnih sredstava za liječenje životinja</strong></p>
<p><strong>Članak 207.</strong></p>
<p>(1) Tko proizvede radi prodaje ili stavi u promet sredstva za liječenje ili sprječavanje zaraze kod životinja koja su opasna za njihov život ili zdravlje pa zbog toga dođe do širenja zarazne bolesti ili ugine veći broj životinja,</p>
<p>kaznit će se kaznom zatvora do dvije godine.</p>
<p>(2) Tko kazneno djelo iz stavka 1. ovoga članka počini iz nehaja,</p>
<p>kaznit će se kaznom zatvora do šest mjeseci.</p>
<p><strong>Nesavjesno pružanje veterinarske pomoći</strong></p>
<p><strong>Članak 208.</strong></p>
<p>Veterinar ili veterinarski djelatnik koji se pri pružanju pomoći, pregledu, cijepljenju ili liječenju životinje ne pridržava pravila veterinarske struke pa zbog toga nastupi oboljenje, znatno pogoršanje bolesti ili uginuće životinje,</p>
<p>kaznit će se kaznom zatvora do jedne godine.</p>
<p><strong>Pustošenje šuma</strong></p>
<p><strong>Članak 209.</strong></p>
<p>(1) Tko protivno propisima siječe ili krči šumu ili na drugi način pustoši šumu, a time ne čini neko drugo kazneno djelo za koje je propisana teža kazna,</p>
<p>kaznit će se kaznom zatvora do dvije godine.</p>
<p>(2) Tko kazneno djelo iz stavka 1. ovoga članka počini u šumi koja je sastavni dio područja koje je propisom ili odlukom nadležnog tijela proglašeno zaštićenom prirodnom vrijednosti,</p>
<p>kaznit će se kaznom zatvora do tri godine.</p>
<p>(3) Predmeti namijenjeni ili uporabljeni za počinjenje kaznenog djela ili nastali počinjenjem kaznenog djela će se oduzeti.</p>
<p><strong>Promjena vodnog režima</strong></p>
<p><strong>Članak 210.</strong></p>
<p>(1) Tko protivno propisima promijeni ili poremeti vodni režim, a time ne čini neko drugo kazneno djelo za koje je propisana teža kazna,</p>
<p>kaznit će se kaznom zatvora do dvije godine.</p>
<p>(2) Tko kazneno djelo iz stavka 1. ovoga članka počini na području koje je propisom ili odlukom nadležnog tijela proglašeno zaštićenom prirodnom vrijednosti,</p>
<p>kaznit će se kaznom zatvora do tri godine.</p>
<p>(3) Predmeti namijenjeni ili uporabljeni za počinjenje kaznenog djela ili nastali počinjenjem kaznenog djela će se oduzeti.</p>
<p>(4) Za pokušaj kaznenog djela iz stavka 1. i 2. ovoga članka počinitelj će se kazniti.</p>
<p><strong>Protupravna eksploatacija rudnog blaga</strong></p>
<p><strong>Članak 211.</strong></p>
<p>(1) Tko protivno propisima obavlja eksploataciju rudnog blaga i time prouzroči znatnu štetu,</p>
<p>kaznit će se kaznom zatvora do tri godine.</p>
<p>(2) Tko protivno propisima obavlja eksploataciju rudnog blaga u području koje je propisom ili odlukom nadležnog tijela proglašeno zaštićenom prirodnom vrijednosti,</p>
<p>kaznit će se kaznom zatvora od šest mjeseci do pet godina.</p>
<p>(3) Predmeti namijenjeni ili uporabljeni za počinjenje kaznenog djela ili nastali počinjenjem kaznenog djela će se oduzeti.</p>
<p>(4) Za pokušaj kaznenog djela iz stavka 1. ovoga članka počinitelj će se kazniti.</p>
<p><strong>Protupravna gradnja</strong></p>
<p><strong>Članak 212.</strong></p>
<p>Tko protivno propisima gradi građevinu u području koje je propisom ili odlukom nadležnog tijela proglašeno zaštićenom prirodnom vrijednosti, kulturnim dobrom ili drugim područjem od posebnog interesa za državu,</p>
<p>kaznit će se kaznom zatvora od šest mjeseci do pet godina.</p>
<p><strong>Djelotvorno kajanje</strong></p>
<p><strong>Članak 213.</strong></p>
<p>Sud može osloboditi kazne počinitelja kaznenog djela iz članka 193., članka 194., članka 196., članka 197. te članka 198. ovoga Zakona koji prije nastupa teških posljedica dobrovoljno otkloni opasnost ili stanje koje je prouzrokovao.</p>
<p><strong>Teška kaznena djela protiv okoliša</strong></p>
<p><strong>Članak 214.</strong></p>
<p>(1) Ako je kaznenim djelom iz članka 193. stavka 1. i 2., članka 194. stavka 1. i 2., članka 196. stavka 1. i 2., članka 197. stavka 1., članka 198. stavka 1. i članka 199. ovoga Zakona prouzročena teška tjelesna ozljeda jedne ili više osoba, ili se promjene prouzročene onečišćenjem ne mogu dulje vrijeme otkloniti, ili nastupi velika nesreća,</p>
<p>počinitelj će se kazniti kaznom zatvora od jedne do deset godina.</p>
<p>(2) Ako je kaznenim djelima navedenim u stavku 1. ovoga članka prouzročena smrt jedne ili više osoba, počinitelj će se kazniti kaznom zatvora od tri do petnaest godina.</p>
<p>(3) Ako je kaznenim djelom iz članka 193. stavka 3., članka 194. stavka 3., članka 196. stavka 3., članka 197. stavka 2. i članka 198. stavka 2. ovoga Zakona prouzročena teška tjelesna ozljeda jedne ili više osoba, ili se promjene prouzročene onečišćenjem ne mogu dulje vrijeme otkloniti, ili nastupi velika nesreća,</p>
<p>počinitelj će se kazniti kaznom zatvora od šest mjeseci do pet godina.</p>
<p>(4) Ako je kaznenim djelima navedenim u stavku 3. ovoga članka prouzročena smrt jedne ili više osoba,</p>
<p>počinitelj će se kazniti kaznom zatvora od jedne do osam godina.</p>
<p>(5) Ako je kaznenim djelom iz članka 200. stavka 1. i 2., članka 201. stavka 1., 2. i 3. i članka 202. stavka 1. ovoga Zakona prouzročena znatna šteta,</p>
<p>počinitelj će se kazniti kaznom zatvora od jedne do osam godina.</p>
<p>(6) Ako je kaznenim djelom iz članka 206. stavak 1., članka 207. stavka 1. i članka 208. ovoga Zakona prouzročena znatna šteta,</p>
<p>počinitelj će se kazniti kaznom zatvora od šest mjeseci do pet godina.</p>
<p>(7) Ako je kaznenim djelom iz članka 200. stavka 3., članak 201. stavka 4., članka 202. stavka 2., članka 206. stavka 2. i članka 207. stavka 2. ovoga Zakona prouzročena znatna šteta,</p>
<p>počinitelj će se kazniti kaznom zatvora do tri godine.</p>
<p><strong>GLAVA DVADESET PRVA (XXI.)KAZNENA DJELA PROTIV OPĆE SIGURNOSTI</strong></p>
<p><strong>Dovođenje u opasnost života i imovine općeopasnom radnjom ili sredstvom</strong></p>
<p><strong>Članak 215.</strong></p>
<p>(1) Tko požarom, poplavom, eksplozivom, otrovom ili otrovnim plinom, ionizirajućim zračenjem, motornom silom, električnom ili drugom energijom ili kakvom općeopasnom radnjom ili općeopasnim sredstvom izazove opasnost za život ili tijelo ljudi ili za imovinu većeg opsega,</p>
<p>kaznit će se kaznom zatvora od šest mjeseci do pet godina.</p>
<p>(2) Kaznom iz stavka 1. ovoga članka kaznit će se tko ne postavi propisane naprave za zaštitu od požara, eksplozije, poplave, otrova, otrovnih plinova, nuklearne energije, ionizirajućih zračenja ili za zaštitu na radu ili te naprave ne održava u ispravnom stanju, ili ih u slučaju potrebe ne stavi u djelovanje, ili uopće ne postupa po propisima ili tehničkim pravilima</p>
<p>o zaštitnim mjerama i time izazove opasnost za život ili tijelo ljudi ili za imovinu većeg opsega.</p>
<p>(3) Tko kaznena djela iz stavka 1. i 2. ovoga članka počini iz nehaja,</p>
<p>kaznit će se kaznom zatvora do tri godine.</p>
<p><strong>Uništenje ili oštećenje javnih naprava</strong></p>
<p><strong>Članak 216.</strong></p>
<p>(1) Tko uništi, ošteti, izmijeni, učini neuporabljivim, ukloni, isključi ili ometa u radu napravu javne uporabe za vodu, toplinu, plin, električnu ili drugu energiju, ili elektroničku komunikacijsku opremu i time izazove poremećaj u redovitom životu stanovništva,</p>
<p>kaznit će se kaznom zatvora od šest mjeseci do pet godina.</p>
<p>(2) Kaznom iz stavka 1. kaznit će se tko uništi, ošteti, prekine, preusmjeri ili na drugi način onesposobi ispravnost podmorskog kabela ili cjevovoda koji ispod vodene površine omogućuje elektroničku komunikacijsku uslugu ili protok vode, plina, nafte ili električne energije između dviju ili više država ili između neke države i Arktika ili Antarktika.</p>
<p>(3) Kaznom iz stavka 1. ovoga članka kaznit će se tko uništi, ošteti ili na drugi način onesposobi ispravnost pratećih objekata, plovila, naprava ili opreme koja se koristi za postavljanje, popravak ili održavanje podmorskih kabela ili cjevovoda.</p>
<p>(4) Tko kazneno djelo iz stavka 1., 2., ili 3. ovoga članka počini iz nehaja,</p>
<p>kaznit će se kaznom zatvora do tri godine.</p>
<p><strong>Uništenje ili oštećenje zaštitnih naprava na radu</strong></p>
<p><strong>Članak 217.</strong></p>
<p>(1) Tko na mjestu gdje se obavlja neki rad uništi, ošteti, ukloni, isključi ili na drugi način učini neuporabljivim ili nedjelotvornim zaštitne naprave na radu i time izazove opasnost za život ili tijelo ljudi ili za imovinu većeg opsega,</p>
<p>kaznit će se kaznom zatvora od šest mjeseci do pet godina.</p>
<p>(2) Tko kazneno djelo iz stavka 1. ovoga članka počini iz nehaja,</p>
<p>kaznit će se kaznom zatvora do tri godine.</p>
<p><strong>Uništenje, oštećenje ili zlouporaba znakova za opasnost</strong></p>
<p><strong>Članak 218.</strong></p>
<p>(1) Tko uništi, ošteti, ukloni ili na drugi način učini neuporabljivim ili neuočljivim znak kojim se upozorava na opasnost,</p>
<p>kaznit će se kaznom zatvora do jedne godine.</p>
<p>(2) Kaznom iz stavka 1. ovoga članka kaznit će se tko bez potrebe pošalje međunarodno ugovoreni znak za poziv u pomoć ili znak da prijeti opasnost ili tko pošalje međunarodno ugovoreni znak za postojanje sigurnosti kad to nije opravdano, ili tko zlouporabi međunarodno ugovoreni komunikacijski znak.</p>
<p><strong>Zlouporaba radioaktivnih tvari</strong></p>
<p><strong>Članak 219.</strong></p>
<p>(1) Tko s ciljem da usmrti drugoga ili da ga teško tjelesno ozlijedi ili da prouzroči znatnu štetu na tuđoj imovini ili okolišu radioaktivne tvari ili uređaj za aktiviranje, raspršivanje ili emitiranje radioaktivnih tvari neovlašteno proizvodi, prerađuje, pribavi, posjeduje, skladišti, prevozi, uvozi, izvozi, dade drugome ili drugome omogući da do njega dođe,</p>
<p>kaznit će se kaznom zatvora od šest mjeseci do pet godina.</p>
<p>(2) Kaznom iz stavka 1. ovoga članka kaznit će se tko s ciljem da usmrti drugoga ili da ga teško tjelesno ozlijedi ili da prouzroči znatnu štetu na tuđoj imovini ili okolišu koristi radioaktivne tvari ili uređaj za aktiviranje, raspršivanje ili emitiranje radioaktivnih tvari ili koristi ili ošteti nuklearni objekt tako da dovede do opasnosti od oslobađanja</p>
<p>radioaktivnih tvari.</p>
<p>(3) Kaznom iz stavka 1. ovoga članka kaznit će se tko silom ili prijetnjom uporabe sile neovlašteno zahtijeva predaju nuklearnog objekta ili radioaktivnih tvari ili uređaja za aktiviranje, raspršivanje ili emitiranje radioaktivnih tvari.</p>
<p><strong>Rukovanje općeopasnim tvarima</strong></p>
<p><strong>Članak 220.</strong></p>
<p>(1) Tko ionizirajuće ili druge tvari koje mogu prouzročiti opću opasnost za život ljudi ili imovinu većeg opsega neovlašteno izradi, prikuplja, sakriva, rasprši, koristi, promijeni, raspačava ili ih nepropisno prenosi, ili drugome omogućava da do njih neovlašteno dođe, ili drugome onemogućava da do njih ovlašteno dođe,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko protivno propisima o prometu eksploziva ili lako upaljivog materijala preda eksploziv ili lako upaljiv materijal na prijevoz javnim prijevoznim sredstvima ili takav materijal sam prenosi koristeći se javnim prijevoznim sredstvom.</p>
<p>(3) Ionizirajuće ili druge tvari iz stavka 1. ovoga članka i eksploziv i lako upaljiv materijal iz stavka 2. ovoga članka će se oduzeti.</p>
<p><strong>Opasno izvođenje građevinskih radova</strong></p>
<p><strong>Članak 221.</strong></p>
<p>(1) Tko pri projektiranju, provođenju stručnog nadzora nad građenjem, građenju ili izvođenju pojedinih radova ili uklanjanju građevine, postupajući protivno propisima ili opće priznatim pravilima struke, izazove opasnost za život ili tijelo ljudi ili za imovinu većeg opsega,</p>
<p>kaznit će se kaznom zatvora od šest mjeseci do pet godina.</p>
<p>(2) Tko kazneno djelo iz stavka 1. ovoga članka počini iz nehaja,</p>
<p>kaznit će se kaznom zatvora do tri godine.</p>
<p><strong>Teška kaznena djela protiv opće sigurnosti</strong></p>
<p><strong>Članak 222.</strong></p>
<p>(1) Ako je kaznenim djelom iz članka 215. stavka 1. i 2., članka 216. stavka 1., 2. i 3., članka 217. stavka 1., članka 219. i članka 221. stavka 1. ovoga Zakona prouzročena teška tjelesna ozljeda neke osobe ili imovinska šteta velikih razmjera,</p>
<p>počinitelj će se kazniti kaznom zatvora od jedne do deset godina.</p>
<p>(2) Ako je kaznenim djelom navedenim u stavku 1. ovoga članka prouzročena smrt jedne ili više osoba,</p>
<p>počinitelj će se kazniti kaznom zatvora od tri do petnaest godina.</p>
<p>(3) Ako je kaznenim djelom iz članka 215. stavka 3., članka 216. stavka 4., članak 217. stavka 2. i članka 221. stavka 2. ovoga Zakona prouzročena teška tjelesna ozljeda neke osobe ili imovinska šteta velikih razmjera,</p>
<p>počinitelj će se kazniti kaznom zatvora od šest mjeseci do pet godina.</p>
<p>(4) Ako je kaznenim djelom navedenim u stavku 3. ovoga članka prouzročena smrt jedne ili više osoba,</p>
<p>počinitelj će se kazniti kaznom zatvora od jedne do osam godina.</p>
<p><strong>GLAVA DVADESET DRUGA (XXII.)KAZNENA DJELA PROTIV SIGURNOSTI PROMETA</strong></p>
<p><strong>Napad na zrakoplov, brod ili nepokretnu platformu</strong></p>
<p><strong>Članak 223.</strong></p>
<p>(1) Tko primijeni silu ili ozbiljnu prijetnju u cilju da ostvari vlast nad civilnim zrakoplovom u letu, civilnim brodom u plovidbi ili nepokretnom platformom,</p>
<p>kaznit će se kaznom zatvora od tri do petnaest godina.</p>
<p>(2) Tko primjeni silu ili ozbiljnu prijetnju u civilnom zrakoplovu u letu, na civilnom brodu u plovidbi ili nepokretnoj platformi ili postavi na civilni zrakoplov, brod ili nepokretnu platformu uređaj ili tvari kojima ih se može razoriti ili izazvati šteta, ako takav čin može ugroziti sigurnost leta ili plovidbe,</p>
<p>kaznit će se kaznom zatvora od jedne do deset godina.</p>
<p>(3) Tko u cilju da uništi ili ošteti civilni zrakoplov u letu, civilni brod u plovidbi ili njegov teret ili nepokretnu platformu uporabi vatreno oružje ili izazove eksploziju ili požar,</p>
<p>kaznit će se kaznom zatvora od tri do petnaest godina.</p>
<p>(4) Tko s ciljem prekidanja odvijanja rada u zračnoj luci ili dovođenja u opasnost sigurnosti zračnog prometa počini nasilje prema osobi zaposlenoj u međunarodnoj zračnoj luci, ili teže ošteti ili uništi naprave zračne luke, ili ošteti zrakoplov koji nije u prometu,</p>
<p>kaznit će se kaznom zatvora od jedne do deset godina.</p>
<p>(5) Ako je kaznenim djelom iz stavka 1., 2., 3. i 4. ovoga članka prouzročena smrt jedne ili više osoba ili je uništen zrakoplov ili brod ili je prouzročena druga imovinska šteta velikih razmjera,</p>
<p>počinitelj će se kazniti kaznom zatvora od najmanje pet godina.</p>
<p>(6) Ako počinitelj prigodom počinjenja kaznenog djela iz stavka 1., 2., 3. i 4. ovoga članka s namjerom usmrti jednu ili više osoba,</p>
<p>kaznit će se kaznom zatvora najmanje deset godina ili kaznom dugotrajnog zatvora.</p>
<p>(7) Smatra se da je zrakoplov u letu od trenutka kada su nakon završetka ukrcavanja sva vanjska vrata zatvorena do trenutka kada jedna od ovih vrata budu otvorena radi iskrcavanja. U slučaju prisilnog spuštanja, smatra se da let traje sve dok nadležno tijelo ne preuzme na sebe brigu o zrakoplovu, osobama i imovini na njemu.</p>
<p><strong>Ugrožavanje prometa opasnom radnjom ili sredstvom</strong></p>
<p><strong>Članak 224.</strong></p>
<p>(1) Tko uništi, ošteti, ukloni ili na bilo koji način učini neuporabljivim ili neuočljivim znak ili napravu koja služi za sigurnost željezničkog, morskog, vodenog ili zračnog prometa,</p>
<p>kaznit će se kaznom zatvora do jedne godine.</p>
<p>(2) Tko uništi, ošteti, ukloni ili učini neuporabljivim ili neuočljivim znak, napravu ili prometni uređaj koji služi za sigurnost bilo koje vrste prometa ili postavlja prepreke, daje lažne obavijesti, znakove ili signale ili na drugi način ugrozi promet i time izazove opasnost za život ili tijelo ljudi ili imovinu velikih razmjera,</p>
<p>kaznit će se kaznom zatvora od šest mjeseci do pet godina.</p>
<p>(3) Tko kazneno djelo iz stavka 2. ovoga članka počini iz nehaja,</p>
<p>kaznit će se kaznom zatvora do tri godine.</p>
<p>(4) Ako je kaznenim djelom iz stavka 2. ovoga članka prouzročena teška tjelesna ozljeda neke osobe ili imovinska šteta velikih razmjera,</p>
<p>počinitelj će se kazniti kaznom zatvora od jedne do deset godina.</p>
<p>(5) Ako je kaznenim djelom iz stavka 2. ovoga članka prouzročena smrt jedne ili više osoba,</p>
<p>počinitelj će se kazniti kaznom zatvora od tri do petnaest godina.</p>
<p>(6) Ako je kaznenim djelom iz stavka 3. ovoga članka prouzročena teška tjelesna ozljeda neke osobe ili imovinska šteta velikih razmjera,</p>
<p>počinitelj će se kazniti kaznom zatvora od jedne do osam godina.</p>
<p>(7) Ako je kaznenim djelom iz stavka 3. ovoga članka prouzročena smrt jedne ili više osoba,</p>
<p>počinitelj će se kazniti kaznom zatvora od jedne do deset godina.</p>
<p><strong>Ugrožavanje posebnih vrsta prometa</strong></p>
<p><strong>Članak 225.</strong></p>
<p>(1) Sudionik u zračnom, brodskom ili željezničkom prometu ili prometu žičarom koji kršenjem propisa o sigurnosti prometa tako ugrozi promet da izazove opasnost za život ili tijelo ljudi ili za imovinu velikih razmjera,</p>
<p>kaznit će se kaznom zatvora od šest mjeseci do pet godina.</p>
<p>(2) Tko kazneno djelo iz stavka 1. ovoga članka počini iz nehaja,</p>
<p>kaznit će se kaznom zatvora do tri godine.</p>
<p>(3) Ako je kaznenim djelom iz stavka 1. ovoga članka prouzročena teška tjelesna ozljeda neke osobe ili imovinska šteta velikih razmjera,</p>
<p>počinitelj će se kazniti kaznom zatvora od jedne do deset godina.</p>
<p>(4) Ako je kaznenim djelom iz stavka 1. ovoga članka prouzročena smrt jedne ili više osoba,</p>
<p>počinitelj će se kazniti kaznom zatvora od tri do petnaest godina.</p>
<p>(5) Ako je kaznenim djelom iz stavka 2. ovoga članka prouzročena teška tjelesna ozljeda neke osobe ili imovinska šteta velikih razmjera,</p>
<p>počinitelj će se kazniti kaznom zatvora od jedne do osam godina.</p>
<p>(6) Ako je kaznenim djelom iz stavka 2. ovoga članka prouzročena smrt jedne ili više osoba,</p>
<p>počinitelj će se kazniti kaznom zatvora od jedne do deset godina.</p>
<p>(7) Brodski promet podrazumijeva plovidbu morem ili unutarnjim vodama brodom, ratnim brodom, jahtom, brodicom ili drugim plovilom.</p>
<p><strong>Obijesna vožnja u cestovnom prometu</strong></p>
<p><strong>Članak 226.</strong></p>
<p>Sudionik u cestovnom prometu koji iz obijesti teško krši propise o sigurnosti prometa vozeći u stanju nesposobnosti za vožnju izazvanoj trošenjem alkohola uz koncentraciju od najmanje 1,50 g/kg alkohola u krvi, ili droge ili psihoaktivnih lijekova, ili vozeći u zabranjenom smjeru, ili pretječući na nepreglednom mjestu kolonu vozila, ili vozeći brzinom koja prelazi pedeset km/h iznad dopuštene u naseljenom mjestu ili području s naznačenim ograničenjem brzine i time izazove opasnost za život ili tijelo ljudi,</p>
<p>kaznit će se kaznom zatvora do tri godine.</p>
<p><strong>Izazivanje prometne nesreće u cestovnom prometu</strong></p>
<p><strong>Članak 227.</strong></p>
<p>(1) Sudionik u cestovnom prometu koji kršenjem propisa o sigurnosti prometa izazove opasnost za život ili tijelo ljudi ili za imovinu velikih razmjera, pa zbog toga prouzroči tešku tjelesnu ozljedu druge osobe ili imovinsku štetu velikih razmjera,</p>
<p>kaznit će se kaznom zatvora od šest mjeseci do pet godina.</p>
<p>(2) Ako je kazneno djelo iz stavka 1. ovoga članka počinjeno iz nehaja,</p>
<p>počinitelj će se kazniti kaznom zatvora do tri godine.</p>
<p>(3) Ako je kaznenim djelom iz stavka 1. ovoga članka prouzročena drugoj osobi osobito teška tjelesna ozljeda,</p>
<p>počinitelj će se kazniti kaznom zatvora od jedne do osam godina.</p>
<p>(4) Ako je kaznenim djelom iz stavka 1. ovoga članka prouzročena smrt jedne ili više osoba,</p>
<p>počinitelj će se kazniti kaznom zatvora od tri do petnaest godina.</p>
<p>(5) Ako je kaznenim djelom iz stavka 2. ovoga članka prouzročena drugoj osobi osobito teška tjelesna ozljeda,</p>
<p>počinitelj će se kazniti kaznom zatvora u trajanju od šest mjeseci do pet godina.</p>
<p>(6) Ako je kaznenim djelom iz stavka 2. ovoga članka prouzročena smrt jedne ili više osoba,</p>
<p>počinitelj će se kazniti kaznom zatvora od jedne do osam godina.</p>
<p><strong>GLAVA DVADESET TREĆA (XXIII.)KAZNENA DJELA PROTIV IMOVINE</strong></p>
<p><strong>Krađa</strong></p>
<p><strong>Članak 228.</strong></p>
<p>(1) Tko tuđu pokretnu stvar oduzme drugome s ciljem da je protupravno prisvoji,</p>
<p>kaznit će se kaznom zatvora do tri godine.</p>
<p>(2) Ako je vrijednost ukradene stvari mala, a počinitelj je postupao s ciljem prisvajanja stvari takve vrijednosti,</p>
<p>kaznit će se kaznom zatvora do jedne godine.</p>
<p>(3) Ako je vrijednost ukradene stvari velika,</p>
<p>počinitelj će se kazniti kaznom zatvora od šest mjeseci do pet godina.</p>
<p>(4) Vrati li počinitelj ukradenu stvar oštećeniku prije nego što je saznao da je otkriven, može se osloboditi kazne.</p>
<p>(5) Za pokušaj kaznenog djela iz stavka 1. ovoga članka počinitelj će se kazniti.</p>
<p><strong>Teška krađa</strong></p>
<p><strong>Članak 229.</strong></p>
<p>(1) Kaznom zatvora od šest mjeseci do pet godina kaznit će se tko počini krađu iz članka 228. stavka. 1. ovoga Zakona:</p>
<ol>
<li>
<p>obijanjem, provaljivanjem ili svladavanjem većih prepreka da dođe do stvari iz zatvorenih zgrada, soba, blagajna, ormara ili drugih zatvorenih prostorija ili prostora,</p>
</li>
<li>
<p>na osobito opasan ili osobito drzak način,</p>
</li>
<li>
<p>iskorištavanjem stanja prouzročenog požarom, poplavom, potresom ili drugom nesrećom,</p>
</li>
<li>
<p>iskorištavanjem bespomoćnosti ili drugog osobito teškog stanja druge osobe,</p>
</li>
<li>
<p>ako je ukradeno oružje, streljivo, rakete, minskoeksplozivna sredstva, borbeno ili dio borbenog sredstva koje služi potrebama obrane,</p>
</li>
<li>
<p>ako ukradena stvar služi u vjerske svrhe ili je ukradena iz crkve ili druge zgrade ili prostorije koja služi za vjerske obrede,</p>
</li>
<li>
<p>ako je ukradeno kulturno dobro ili stvar od znanstvenog, umjetničkog, povijesnog ili tehničkog značenja ili se nalazi u javnoj zbirci, zaštićenoj privatnoj zbirci ili je izložena za javnost,</p>
</li>
<li>
<p>ako je počinitelj pri sebi imao kakvo oružje ili opasno oruđe radi napada ili obrane,</p>
</li>
<li>
<p>kao službena osoba u obavljanju službe ili odgovorna osoba u obavljanju javne ovlasti.</p>
</li>
</ol>
<p>(2) Ako su ostvarena obilježja teške krađe iz stavka 1., a vrijednost ukradene stvari je velika,</p>
<p>počinitelj će se kazniti kaznom zatvora od jedne do osam godina.</p>
<p>(3) Ako su ostvarena obilježja teške krađe iz stavka 1. točke 1. do 6. ovoga članka, ali je vrijednost ukradene stvari mala, a počinitelj je postupao s ciljem prisvajanja stvari takve vrijednosti, kaznit će se za krađu iz članka 228. stavka 1. ovoga Zakona.</p>
<p><strong>Razbojništvo</strong></p>
<p><strong>Članak 230.</strong></p>
<p>(1) Tko uporabom sile protiv neke osobe ili prijetnjom da će izravno napasti na njezin život ili tijelo oduzme tuđu pokretnu stvar s ciljem da je protupravno prisvoji,</p>
<p>kaznit će se kaznom zatvora od jedne do deset godina.</p>
<p>(2) Ako je kaznenim djelom iz stavka 1. ovoga članka pribavljena znatna imovinska korist ili je uporabljeno kakvo oružje ili opasno oruđe,</p>
<p>počinitelj će se kazniti kaznom zatvora od tri do dvanaest godina.</p>
<p>(3) Ako je kaznenim djelom iz stavka 1. i 2. ovoga članka prouzročena smrt osobe,</p>
<p>počinitelj će se kazniti kaznom zatvora od najmanje pet godina.</p>
<p><strong>Razbojnička krađa</strong></p>
<p><strong>Članak 231.</strong></p>
<p>(1) Tko je zatečen pri počinjenju krađe, pa s ciljem da ukradenu stvar zadrži, uporabi silu protiv neke osobe ili prijetnju da će izravno napasti na njezin život ili tijelo,</p>
<p>kaznit će se kaznom zatvora od jedne do deset godina.</p>
<p>(2) Ako je pri počinjenju kaznenog djela iz stavka 1. ovoga članka pribavljena znatna imovinska korist ili je uporabljeno kakvo oružje ili opasno oruđe,</p>
<p>počinitelj će se kazniti kaznom zatvora od tri do dvanaest godina.</p>
<p>(3) Ako je kaznenim djelom iz stavka 1. i 2. ovoga članka prouzročena smrt osobe,</p>
<p>počinitelj će se kazniti kaznom zatvora od najmanje pet godina.</p>
<p><strong>Utaja</strong></p>
<p><strong>Članak 232.</strong></p>
<p>(1) Tko protupravno prisvoji tuđu pokretnu stvar ili imovinsko pravo koji su mu povjereni,</p>
<p>kaznit će se kaznom zatvora do tri godine.</p>
<p>(2) Tko protupravno prisvoji tuđu pokretnu stvar ili imovinsko pravo koje je našao ili do kojih je slučajno došao,</p>
<p>kaznit će se kaznom zatvora do dvije godine.</p>
<p>(3) Ako je vrijednost utajene stvari ili imovinskog prava velika,</p>
<p>počinitelj će se kazniti kaznom zatvora od šest mjeseci do pet godina.</p>
<p>(4) Ako je vrijednost utajene stvari ili imovinskog prava mala, a počinitelj je postupao s ciljem prisvajanja stvari takve vrijednosti,</p>
<p>kaznit će se kaznom zatvora do jedne godine.</p>
<p><strong>Pronevjera</strong></p>
<p><strong>Članak 233.</strong></p>
<p>(1) Tko protupravno prisvoji tuđu pokretnu stvar ili imovinsko pravo koji su mu povjereni na radu,</p>
<p>kaznit će se kaznom zatvora od šest mjeseci do pet godina.</p>
<p>(2) Ako je vrijednost pronevjerene stvari ili imovinskog prava velika, počinitelj će se kazniti kaznom zatvora od jedne do osam godina.</p>
<p>(3) Ako je vrijednost pronevjerene stvari ili imovinskog prava mala, a počinitelj je postupao s ciljem prisvajanja stvari takve vrijednosti,</p>
<p>kaznit će se kaznom zatvora do dvije godine.</p>
<p><strong>Neovlaštena uporaba tuđe pokretne stvari</strong></p>
<p><strong>Članak 234.</strong></p>
<p>(1) Tko drugome protupravno oduzme tuđu pokretnu stvar radi privremene uporabe,</p>
<p>kaznit će se kaznom zatvora do jedne godine.</p>
<p>(2) Tko neovlašteno oduzme tuđe motorno vozilo radi privremene uporabe,</p>
<p>kaznit će se kaznom zatvora do tri godine.</p>
<p>(3) Za pokušaj kaznenog djela iz stavka 2. ovoga članka počinitelj će se kazniti.</p>
<p><strong>Oštećenje tuđe stvari</strong></p>
<p><strong>Članak 235.</strong></p>
<p>(1) Tko ošteti, uništi, izobliči ili učini neuporabljivom tuđu stvar,</p>
<p>kaznit će se kaznom zatvora do dvije godine.</p>
<p>(2) Kaznom iz stavka 1. ovoga članka kaznit će se tko crtežima ili natpisima neovlašteno mijenja izgled zidova, motornih vozila ili drugih površina.</p>
<p>(3) Ako je počinitelj kazneno djelo iz stavka 1. ili 2. ovoga članka počinio iz niskih pobuda ili je njime prouzročio znatnu štetu,</p>
<p>kaznit će se kaznom zatvora od šest mjeseci do pet godina.</p>
<p><strong>Prijevara</strong></p>
<p><strong>Članak 236.</strong></p>
<p>(1) Tko s ciljem da sebi ili drugome pribavi protupravnu imovinsku korist dovede nekoga lažnim prikazivanjem ili prikrivanjem činjenica u zabludu ili ga održava u zabludi i time ga navede da na štetu svoje ili tuđe imovine nešto učini ili ne učini,</p>
<p>kaznit će se kaznom zatvora od šest mjeseci do pet godina.</p>
<p>(2) Ako je kaznenim djelom iz stavka 1. ovoga članka pribavljena znatna imovinska korist ili prouzročena znatna šteta,</p>
<p>počinitelj će se kazniti kaznom zatvora od jedne do osam godina.</p>
<p>(3) Ako je kaznenim djelom iz stavka 1. ovoga članka pribavljena mala imovinska korist, a počinitelj je išao za pribavljanjem takve koristi,</p>
<p>kaznit će se kaznom zatvora do jedne godine.</p>
<p><strong>Nedozvoljena igra na sreću</strong></p>
<p><strong>Članak 237.</strong></p>
<p>(1) Tko s ciljem da sebi ili drugome pribavi imovinsku korist bez odobrenja nadležnog tijela javno priredi, obavi ili promiče igru na sreću,</p>
<p>kaznit će kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko pripremi, obavlja ili promiče igru ili djelatnost u kojoj sudionik u igri koji je uložio sredstva može očekivati dobitak samo ako se uključe daljnji sudionici.</p>
<p>(3) Ako se počinitelj bavi djelatnošću iz stavka 1. ili 2. ovoga članka,</p>
<p>kaznit će se kaznom zatvora od šest mjeseci do pet godina.</p>
<p>(4) Ako je kaznenim djelom iz stavka 1., 2. ili 3. ovoga članka ostvarena znatna imovinska korist ili prouzročena znatna imovinska šteta,</p>
<p>počinitelj će se kazniti kaznom zatvora od jedne do osam godina.</p>
<p>(5) Predmeti i sredstva koji su bili namijenjeni ili uporabljeni za počinjenje kaznenog djela iz stavka 1., 2., 3. i 4. ovoga članka će se oduzeti.</p>
<p><strong>Zlouporaba osiguranja</strong></p>
<p><strong>Članak 238.</strong></p>
<p>(1) Tko s ciljem da sebi ili drugome pribavi osigurninu uništi, ošteti ili sakrije stvar koja je osigurana protiv uništenja, oštećenja, gubitka ili krađe,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko s ciljem da sebi ili drugome pribavi pravo iz osiguranja, socijalnog osiguranja ili socijalne skrbi hini bolest, tjelesno ozlijedi sebe ili drugoga ili sebi ili drugome naruši zdravlje.</p>
<p><strong>Zlouporaba čeka i platne kartice</strong></p>
<p><strong>Članak 239.</strong></p>
<p>Tko zlouporabom čeka ili platne kartice na čiju uporabu ima pravo obveže njihova izdavatelja na isplatu i na taj mu način prouzroči imovinsku štetu,</p>
<p>kaznit će se kaznom zatvora do tri godine.</p>
<p><strong>Zlouporaba povjerenja</strong></p>
<p><strong>Članak 240.</strong></p>
<p>(1) Tko zastupajući imovinske interese druge osobe zlouporabi zakonom ili ugovorom dane mu ovlasti i time prouzroči imovinsku štetu osobi čije interese zastupa,</p>
<p>kaznit će se kaznom zatvora do tri godine.</p>
<p>(2) Ako kazneno djelo iz stavka 1. ovoga članka počini roditelj, skrbnik ili odvjetnik,</p>
<p>kaznit će se kaznom zatvora od šest mjeseci do pet godina.</p>
<p>(3) Ako je kaznenim djelom iz stavka 1. ili 2. ovoga članka prouzročena znatna imovinska šteta,</p>
<p>počinitelj će se kazniti kaznom zatvora od jedne do osam godina.</p>
<p><strong>Povreda tuđih prava</strong></p>
<p><strong>Članak 241.</strong></p>
<p>(1) Tko s ciljem da osujeti ostvarenje prava na stvari, otuđi, uništi, ošteti, sakrije ili oduzme svoju stvar ili stvar osobe čije interese zastupa na kojoj drugi ima založno pravo, pravo zadržanja ili pravo uživanja,</p>
<p>kaznit će se kaznom zatvora do jedne godine.</p>
<p>(2) Kaznom iz stavka 1. ovoga članka kaznit će se tko s ciljem da osujeti namirenje vjerovnika prije ili tijekom ovršnog postupka otuđi, uništi, ošteti ili sakrije dijelove svoje imovine ili imovine osobe čije interese zastupa.</p>
<p><strong>Lihvarski ugovor</strong></p>
<p><strong>Članak 242.</strong></p>
<p>(1) Tko iskorištavajući nuždu, neiskustvo, lakomislenost, smanjenu sposobnost rasuđivanja ili znatnu slabost volje druge osobe primi od nje ili s njom ugovori za sebe ili drugoga imovinsku korist koja je u očitom nerazmjeru s onim što je on dao, učinio ili se obvezao dati ili učiniti,</p>
<p>kaznit će se kaznom zatvora do tri godine.</p>
<p>(2) Ako se počinitelj bavi djelatnošću iz stavka 1. ovoga članka ili je pribavljena znatna imovinska korist,</p>
<p>kaznit će se kaznom zatvora od jedne do osam godina.</p>
<p><strong>Iznuda</strong></p>
<p><strong>Članak 243.</strong></p>
<p>(1) Tko s ciljem da sebi ili drugome pribavi protupravnu imovinsku korist silom ili ozbiljnom prijetnjom prisili drugoga da što učini, ne učini ili trpi na štetu svoje ili tuđe imovine,</p>
<p>kaznit će se kaznom zatvora od šest mjeseci do pet godina.</p>
<p>(2) Ako je kaznenim djelom iz stavka 1. ovoga članka pribavljena znatna imovinska korist ili prouzročena znatna šteta, počinitelj će se kazniti kaznom zatvora od jedne do osam godina.</p>
<p>(3) Ako je pri počinjenju kaznenog djela iz stavka 1. ovoga članka počinitelj uporabio silu protiv osobe ili je zaprijetio da će izravno napasti na život ili tijelo osobe,</p>
<p>kaznit će se kaznom zatvora od jedne do deset godina.</p>
<p>(4) Ako je kaznenim djelom iz stavka 3. ovoga članka uporabljeno kakvo oružje ili opasno oruđe, pribavljena znatna imovinska korist ili je prouzročena znatna šteta,</p>
<p>počinitelj će se kazniti kaznom zatvora od tri do dvanaest godina.</p>
<p>(5) Ako je pri počinjenju kaznenog djela iz stavka 1. i 3. ovoga članka počinitelj zaprijetio da će izravno napasti na život ili tijelo većeg broja osoba ili da će teško oštetiti objekte velikog društvenog značenja,</p>
<p>kaznit će se kaznom zatvora od tri do petnaest godina.</p>
<p>(6) Ako je kaznenim djelom iz stavka 1. ili 3. ovoga članka prouzročena smrt osobe,</p>
<p>počinitelj će se kazniti kaznom zatvora najmanje pet godina.</p>
<p><strong>Prikrivanje</strong></p>
<p><strong>Članak 244.</strong></p>
<p>(1) Tko stvar za koju zna ili je morao znati da je drugi pribavio kaznenim djelom protiv imovine, kupuje, prima u zalog ili na drugi način pribavlja, preprodaje ili skriva ili pomaže preprodati ili sakriti, ako time nije počinjeno neko drugo kazneno djelo za koje je propisana teža kazna,</p>
<p>kaznit će se kaznom zatvora do tri godine.</p>
<p>(2) Tko se bavi prikrivanjem stvari iz stavka 1. ovoga članka,</p>
<p>kaznit će se kaznom zatvora od šest mjeseci do pet godina.</p>
<p>(3) Počinitelj kaznenog djela iz stavka 1. ovoga članka neće se kazniti kaznom strožom od one koja je propisana za kazneno djelo kojim je prikrivena stvar pribavljena.</p>
<p><strong>Nedozvoljeno posjedovanje bezgotovinskog instrumenta plaćanja</strong></p>
<p><strong>Članak 244.a</strong></p>
<p>Tko posjeduje ukradeni ili na drugi način protupravno prisvojeni ili krivotvoreni bezgotovinski instrument plaćanja radi uporabe s ciljem da sebi ili drugome pribavi protupravnu imovinsku korist,</p>
<p>kaznit će se kaznom zatvora do tri godine.</p>
<p><strong>Kazneni progon za kaznena djela protiv imovine</strong></p>
<p><strong>Članak 245.</strong></p>
<p>(1) Kaznena djela iz članka 228. stavka 2., članka 232. stavka 1., 2. i 4., članka 233. stavka 3., članka 236. stavka 3. i članka 240. stavka 1. ovoga Zakona progone se po privatnoj tužbi, osim ako su počinjena na štetu državne imovine.</p>
<p>(2) Kaznena djela iz članka 234. stavka 1. i članka 238. stavka 1. ovoga Zakona progone se po prijedlogu.</p>
<p>(3) Kazneno djelo iz članka 235. stavka 1. ovoga Zakona progoni se po prijedlogu, osim ako je djelo počinjeno na štetu državne imovine.</p>
<p>(4) Kaznena djela iz članka 228. stavka 1. i 3., članka 229., članka 230. stavka 1., članka 234. i članka 236. stavka 1. i 2. ovoga Zakona počinjena na štetu bračnog ili izvanbračnog druga, životnog partnera ili neformalnog životnog partnera, srodnika po krvi u ravnoj lozi, brata ili sestre, posvojitelja, posvojenika ili na štetu osobe s kojom počinitelj živi u zajedničkom kućanstvu, progone se po privatnoj tužbi.</p>
<p><strong>GLAVA DVADESET ČETVRTA (XXIV.)KAZNENA DJELA PROTIV GOSPODARSTVA</strong></p>
<p><strong>Zlouporaba povjerenja u gospodarskom poslovanju</strong></p>
<p><strong>Članak 246.</strong></p>
<p>(1) Tko u gospodarskom poslovanju povrijedi dužnost zaštite tuđih imovinskih interesa koja se temelji na zakonu, odluci upravne ili sudbene vlasti, pravnom poslu ili odnosu povjerenja i na taj način pribavi sebi ili drugoj osobi protupravnu imovinsku korist te time ili na drugi način onome o čijim se imovinskim interesima dužan brinuti prouzroči štetu, kaznit će se kaznom zatvora od šest mjeseci do pet godina.</p>
<p>(2) Ako je kaznenim djelom iz stavka 1. ovoga članka pribavljena znatna imovinska korist ili prouzročena znatna šteta,</p>
<p>počinitelj će se kazniti kaznom zatvora od jedne do deset godina.</p>
<p><strong>Prijevara u gospodarskom poslovanju</strong></p>
<p><strong>Članak 247.</strong></p>
<p>(1) Tko u gospodarskom poslovanju s ciljem da pravnoj osobi koju zastupa ili drugoj pravnoj osobi pribavi protupravnu imovinsku korist dovede nekoga lažnim prikazivanjem ili prikrivanjem činjenica u zabludu ili ga održava u zabludi i time ga navede da na štetu svoje ili tuđe imovine nešto učini ili ne učini,</p>
<p>kaznit će se kaznom zatvora od šest mjeseci do pet godina.</p>
<p>(2) Ako je kaznenim djelom iz stavka 1. ovoga članka prouzročena znatna šteta,</p>
<p>počinitelj će se kazniti kaznom zatvora od jedne do deset godina.</p>
<p><strong>Povreda obveze vođenja trgovačkih i poslovnih knjiga</strong></p>
<p><strong>Članak 248.</strong></p>
<p>Tko ne vodi trgovačke knjige ili poslovne knjige koje je po zakonu obvezan voditi, ili ih tako vodi da je otežana preglednost poslovanja ili imovinskog stanja, ili trgovačke ili poslovne knjige ili poslovne isprave koje je obvezan čuvati uništi, prikrije, u većoj mjeri ošteti ili na drugi način učini neuporabljivim,</p>
<p>kaznit će se kaznom zatvora do tri godine.</p>
<p><strong>Prouzročenje stečaja</strong></p>
<p><strong>Članak 249.</strong></p>
<p>(1) Tko u gospodarskom poslovanju sljedećim radnjama izazove prezaduženost ili nesposobnost za plaćanje ili u stanju prezaduženosti ili nesposobnosti za plaćanje koja prijeti ili je nastupila:</p>
<ol>
<li>
<p>prividno ili besplatno prenese imovinu na trgovačko društvo koje je osnovao sam ili s drugim, ili na drugi način cijelu ili dio imovine koja bi činila stečajnu masu prividno proda, optereti bez odgovarajuće protučinidbe, besplatno ustupi, sakrije, ošteti, uništi ili učini neupotrebljivom,</p>
</li>
<li>
<p>zaključi fiktivni ugovor ili prizna nepostojeću tražbinu,</p>
</li>
<li>
<p>ne vodi trgovačke ili poslovne knjige koje je dužan voditi ili ih prikrije, uništi, ošteti, preinači ili ih tako vodi ili izradi završni račun da se ne može utvrditi ili je znatno otežano utvrđivanje njegova imovinskog stanja,</p>
</li>
<li>
<p>u suprotnosti s urednim i savjesnim gospodarenjem umanji imovinu koja bi činila stečajnu masu ili prikrije imovinsko stanje,</p>
</li>
</ol>
<p>kaznit će se kaznom zatvora od šest mjeseci do pet godina.</p>
<p>(2) Tko kazneno djelo iz stavka 1. ovoga članka počini iz nehaja,</p>
<p>kaznit će se kaznom zatvora do tri godine.</p>
<p>(3) Ako je djelom iz stavka 1. ovoga članka prouzročena znatna šteta,</p>
<p>počinitelj će se kazniti kaznom zatvora od jedne do deset godina.</p>
<p>(4) Ako je posljedica iz stavka 3. ovoga članka prouzrokovana djelom iz stavka 2. ovoga članka,</p>
<p>počinitelj će se kazniti kaznom zatvora od šest mjeseci do pet godina.</p>
<p>(5) Ako su vjerovnici namireni prije donošenja presude, počinitelj se može osloboditi kazne.</p>
<p>(6) Kazneno djelo iz ovoga članka postojat će samo ako je počinitelj obustavio svoja plaćanja ili je protiv njega ili osobe koju je zastupao otvoren stečajni postupak.</p>
<p><strong>Pogodovanje vjerovnika</strong></p>
<p><strong>Članak 250.</strong></p>
<p>(1) Tko znajući da je on ili osoba koju zastupa postala nesposobna za plaćanje, ispuni ili osigura tražbinu vjerovnika koji nema pravo na ispunjenje ili osiguranje na takav način ili u to vrijeme,</p>
<p>kaznit će se kaznom zatvora do tri godine.</p>
<p>(2) Ako su ostali vjerovnici namireni prije donošenja presude, počinitelj se može osloboditi kazne.</p>
<p><strong>Primanje i davanje mita u postupku stečaja</strong></p>
<p><strong>Članak 251.</strong></p>
<p>(1) Vjerovnik ili član odbora vjerovnika koji zahtijeva ili primi mito ili koji prihvati ponudu ili obećanje mita za sebe ili drugoga da bi glasovao na određeni način ili propustio glasovanje ili na drugi način postupio radi oštećenja barem jednog vjerovnika u stečajnom postupku,</p>
<p>kaznit će se kaznom zatvora od šest mjeseci do pet godina.</p>
<p>(2) Ako djelo iz stavka 1. počini stečajni upravitelj,</p>
<p>kaznit će se kaznom zatvora od jedne do osam godina.</p>
<p>(3) Tko vjerovniku, članu odbora vjerovnika ili stečajnom upravitelju ponudi, obeća ili dade mito radi počinjenja kaznenog djela iz stavka 1. ili 2. ovoga članka,</p>
<p>kaznit će se kaznom zatvora do tri godine.</p>
<p><strong>Primanje mita u gospodarskom poslovanju</strong></p>
<p><strong>Članak 252.</strong></p>
<p>(1) Tko u gospodarskom poslovanju zahtijeva ili primi mito ili prihvati ponudu ili obećanje mita za sebe ili za drugoga da prilikom sklapanja ili izvršenja posla ili pružanja usluge pogoduje drugome tako da prouzroči štetu onome koga zastupa ili za koga radi ili tko posreduje pri takvom podmićivanju,</p>
<p>kaznit će se kaznom zatvora od jedne do osam godina.</p>
<p>(2) Tko u gospodarskom poslovanju zahtijeva ili primi mito ili prihvati ponudu ili obećanje mita za sebe ili za drugoga kao protuuslugu za sklapanje ili izvršenje posla ili pružanje usluge ili tko posreduje pri takvom podmićivanju,</p>
<p>kaznit će se kaznom zatvora od šest mjeseci do pet godina.</p>
<p><strong>Davanje mita u gospodarskom poslovanju</strong></p>
<p><strong>Članak 253.</strong></p>
<p>(1) Tko u gospodarskom poslovanju drugome ponudi, obeća ili dade mito da njemu ili drugome pogoduje prilikom sklapanja ili izvršenja posla ili pružanja usluge i time prouzroči štetu onome koga zastupa ili za koga radi ili tko posreduje pri takvom podmićivanju,</p>
<p>kaznit će se kaznom zatvora od šest mjeseci do pet godina.</p>
<p>(2) Tko u gospodarskom poslovanju drugome ponudi, obeća ili dade mito namijenjeno toj ili drugoj osobi kao protuuslugu za sklapanje ili izvršenje posla ili pružanje usluge ili tko posreduje pri takvom podmićivanju,</p>
<p>kaznit će se kaznom zatvora do tri godine.</p>
<p>(3) Počinitelj kaznenog djela iz stavka 1. i 2. ovoga članka koji je dao mito na zahtjev odgovorne osobe i prijavio djelo prije njegova otkrivanja ili prije saznanja da je djelo otkriveno, može se osloboditi kazne.</p>
<p><strong>Zlouporaba u postupku javne nabave</strong></p>
<p><strong>Članak 254.</strong></p>
<p>(1) Tko u postupku javne nabave stavi ponudu utemeljenu na zabranjenom dogovoru između gospodarskih subjekata koji ima za cilj da naručitelj prihvati određenu ponudu,</p>
<p>kaznit će se kaznom zatvora od šest mjeseci do pet godina.</p>
<p>(2) Ako je kaznenim djelom iz stavka 1. ovoga članka pribavljena znatna imovinska korist ili je prouzročena znatna šteta,</p>
<p>počinitelj će se kazniti kaznom zatvora od jedne do deset godina.</p>
<p>(3) Počinitelj koji dobrovoljno spriječi da naručitelj prihvati ponudu iz stavka 1. ovoga članka može se osloboditi kazne.</p>
<p><strong>Zavaravajuće oglašivanje</strong></p>
<p><strong>Članak 255.</strong></p>
<p>Tko u ponudi robe ili usluga upućenoj širem krugu osoba navede neistinite ili nepotpune podatke koji su bitni za sklapanje ugovora i mogu razumnog potrošača dovesti u zabludu,</p>
<p>kaznit će se kaznom zatvora do dvije godine.</p>
<p><strong>Utaja poreza ili carine</strong></p>
<p><strong>Članak 256.</strong></p>
<p>(1) Tko s ciljem da on ili druga osoba potpuno ili djelomično izbjegne plaćanje poreza ili carine daje netočne ili nepotpune podatke o dohocima, predmetima ili drugim činjenicama koje su od utjecaja na utvrđivanje iznosa porezne ili carinske obveze ili tko s istim ciljem u slučaju obvezne prijave ne prijavi prihod, predmet ili druge činjenice koje su od</p>
<p>utjecaja na utvrđivanje porezne ili carinske obveze, pa zbog toga dođe do smanjenja ili neutvrđenja porezne ili carinske obveze u iznosu koji prelazi 2654,46 eura,</p>
<p>kaznit će se kaznom zatvora od šest mjeseci do pet godina.</p>
<p>(2) Kaznom iz stavka 1. ovoga članka kaznit će se tko poreznu olakšicu ili carinsku povlasticu u iznosu većem od 2654,46 eura koristi suprotno uvjetima pod kojima ju je dobio.</p>
<p>(3) Ako je kazneno djelo iz stavka 1. i 2. ovoga članka dovelo do smanjenja ili neutvrđenja porezne ili carinske obveze velikih razmjera,</p>
<p>počinitelj će se kazniti kaznom zatvora od jedne do deset godina.</p>
<p>(4) Odredbe iz stavka 1. do 3. ovoga članka primijenit će se i na počinitelja koji u njima opisanim radnjama umanji sredstva Europske unije.</p>
<p><strong>Izbjegavanje carinskog nadzora</strong></p>
<p><strong>Članak 257.</strong></p>
<p>(1) Tko izbjegavajući mjere carinskog nadzora prenese preko granice robu čija su proizvodnja ili promet ograničeni ili zabranjeni ako time nije počinjeno neko drugo kazneno djelo za koje je propisana teža kazna,</p>
<p>kaznit će se kaznom zatvora od šest mjeseci do pet godina.</p>
<p>(2) Roba iz stavka 1. ovoga članka će se oduzeti.</p>
<p><strong>Subvencijska prijevara</strong></p>
<p><strong>Članak 258.</strong></p>
<p>(1) Tko s ciljem da za sebe ili drugoga ostvari državnu potporu davatelju državne potpore dade netočne ili nepotpune podatke o činjenicama o kojima ovisi donošenje odluke o državnoj potpori ili propusti obavijestiti davatelja državne potpore o promjenama važnim za donošenje odluke o državnoj potpori,</p>
<p>kaznit će se kaznom zatvora od šest mjeseci do pet godina.</p>
<p>(2) Kaznom iz stavka 1. ovoga članka kaznit će se tko sredstva iz odobrene državne potpore koristi suprotno njihovoj namjeni.</p>
<p>(3) Ako je u slučaju iz stavka 1. ovoga članka počinitelj postupao s ciljem da ostvari državnu potporu velikih razmjera ili je u slučaju iz stavka 2. ovoga članka koristio državnu potporu velikih razmjera,</p>
<p>kaznit će se zatvorom u trajanju od jedne do deset godina.</p>
<p>(4) Tko u slučajevima iz stavka 1. ovoga članka dobrovoljno spriječi donošenje odluke o državnoj potpori, može se osloboditi kazne.</p>
<p>(5) S državnim potporama u smislu ovoga članka izjednačuju se subvencije i pomoći odobrene iz sredstava Europske unije.</p>
<p><strong>Zlouporaba povlaštenih informacija</strong></p>
<p><strong>Članak 259.</strong></p>
<p>(1) Tko suprotno propisima o tržištu kapitala, raspolažući povlaštenom informacijom na temelju članstva u upravnim, upravljačkim ili nadzornim tijelima izdavatelja ili sudionika na tržištu emisijskih jedinica ili posjedovanja svog udjela u kapitalu izdavatelja ili sudionika na tržištu emisijskih jedinica ili na temelju pristupa informacijama tijekom obavljanja posla, profesije ili dužnosti ili tko je do povlaštenih informacija došao neovisno o navedenim okolnostima:</p>
<ol>
<li>
<p>za vlastiti ili tuđi račun, neposredno ili posredno, stekne ili otuđi financijski instrument na koji se ta informacija odnosi, otkaže ili izmijeni nalog u vezi s financijskim instrumentom na koji se ta informacija odnosi, uključujući i slučaj kada je nalog dan prije nego što je ta osoba posjedovala tu povlaštenu informaciju, podnese, promijeni ili povuče ponudu za kupnju na dražbi emisijskih jedinica ili drugih proizvoda na dražbi koji se temelje na emisijskim jedinicama,</p>
</li>
<li>
<p>neovlašteno otkrije, priopći, preda ili na drugi način učini dostupnom povlaštenu informaciju drugoj osobi,</p>
</li>
<li>
<p>preporuči drugoj osobi ili je navede da stekne ili otpusti financijski instrument na koji se ta informacija odnosi ili da otkaže ili izmijeni nalog u vezi s financijskim instrumentom na koji se ta informacija odnosi,</p>
</li>
</ol>
<p>kaznit će se kaznom zatvora od šest mjeseci do pet godina.</p>
<p>(2) Ako je kaznenim djelom iz stavka 1. ovoga članka pribavljena imovinska korist velikih razmjera ili je drugome prouzročena imovinska šteta velikih razmjera, počinitelj će se kazniti kaznom zatvora od jedne do osam godina.</p>
<p><strong>Zlouporaba tržišta kapitala</strong></p>
<p><strong>Članak 260.</strong></p>
<p>(1) Tko suprotno propisima o tržištu kapitala:</p>
<ol>
<li>obavi transakciju ili da nalog za trgovanje ili obavi bilo koji drugi postupak koji daje ili bi mogao dati neistinite ili obmanjujuće znakove o ponudi, potražnji ili cijeni financijskih instrumenata ili povezanog promptnog ugovora za robu ili drži cijenu jednog ili više financijskih instrumenata ili povezanog promptnog ugovora za robu na neuobičajenoj ili</li>
</ol>
<p>umjetnoj razini,</p>
<ol start="2">
<li>
<p>pri sklapanju transakcije ili davanju naloga za trgovanje ili pri bilo kojoj drugoj aktivnosti ili postupku koji utječe na cijenu jednog ili nekoliko financijskih instrumenata ili povezanog promptnog ugovora za robu upotrebljava fiktivne postupke ili druge oblike obmane ili prijevare,</p>
</li>
<li>
<p>širi informacije putem medija, internetom ili bilo kojim drugim načinom ili sredstvom kojim daje ili bi mogao davati neistinite ili obmanjujuće znakove glede ponude, potražnje ili cijene financijskih instrumenata ili povezanog promptnog ugovora za robu ili održava cijenu jednog ili nekoliko financijskih instrumenata ili povezanog promptnog ugovora za robu</p>
</li>
</ol>
<p>na neuobičajenoj ili umjetnoj razini kada osobe koje su proširile informaciju stječu, za sebe ili drugu osobu, prednost ili korist od širenja dotičnih informacija ili financijskih instrumenata, uključujući širenje glasina i neistinitih ili obmanjujućih vijesti,</p>
<ol start="4">
<li>prosljeđuje ili daje neistinite ili obmanjujuće informacije ili osnovne podatke ili bilo kojim drugim postupkom manipulira izračunom referentnih vrijednosti,</li>
</ol>
<p>kaznit će kaznom zatvora od šest mjeseci do pet godina.</p>
<p>(2) Ako je postupanjem iz stavka 1. ovoga članka pribavljena imovinska korist velikih razmjera ili je drugome prouzročena imovinska šteta velikih razmjera,</p>
<p>počinitelj će se kazniti kaznom zatvora od jedne do osam godina.</p>
<p><strong>Neovlaštena uporaba tuđe tvrtke</strong></p>
<p><strong>Članak 261.</strong></p>
<p>(1) Tko neovlašteno uporabi tuđu tvrtku ili u nju unese obilježja koja stvaraju zabunu glede predmeta poslovanja trgovačkog društva, identiteta ili povezanosti s drugim društvom i na taj način pribavi imovinsku korist ili prouzroči štetu. kaznit će se kaznom zatvora do tri godine.</p>
<p>(2) Za pokušaj kaznenog djela iz stavka 1. ovoga članka počinitelj će se kazniti.</p>
<p><strong>Odavanje i neovlašteno pribavljanje poslovne tajne</strong></p>
<p><strong>Članak 262.</strong></p>
<p>(1) Tko neovlašteno drugome priopći, preda ili na drugi način učini pristupačnim podatke koji su poslovna tajna, kao i tko pribavlja takve podatke s ciljem da ih preda neovlaštenoj osobi,</p>
<p>kaznit će se kaznom zatvora do tri godine.</p>
<p>(2) Ako je kaznenim djelom iz stavka 1. ovoga članka počinitelj sebi ili drugome pribavio znatnu imovinsku korist ili prouzročio znatnu štetu,</p>
<p>kaznit će se kaznom zatvora od šest mjeseci do pet godina.</p>
<p>(3) Nema kaznenog djela ako je djelo iz stavka 1. ovoga članka počinjeno u pretežito javnom interesu.</p>
<p>(4) Kazneno djelo iz stavka 1. ovoga članka progoni se po prijedlogu.</p>
<p><strong>Nedozvoljena proizvodnja</strong></p>
<p><strong>Članak 263.</strong></p>
<p>(1) Tko neovlašteno proizvodi ili prerađuje predmete ili robu čija je proizvodnja zabranjena ili ograničena ako time nije počinjeno neko drugo kazneno djelo za koje je propisana teža kazna,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. kaznit će se tko napravi, nabavi, prenese, izveze ili uveze, posjeduje opremu, materijal ili tvari koje se mogu uporabiti za nedozvoljenu proizvodnju i za koje zna da su namijenjeni nedozvoljenoj proizvodnji.</p>
<p>(3) Predmeti i roba nedozvoljene proizvodnje će se oduzeti.</p>
<p><strong>Nedozvoljena trgovina</strong></p>
<p><strong>Članak 264.</strong></p>
<p>(1) Tko neovlašteno kupuje, prodaje, prenosi ili razmjenjuje predmete ili robu čiji je promet zabranjen ili ograničen ako time nije počinjeno neko drugo kazneno djelo za koje je propisana teža kazna,</p>
<p>kaznit će se kaznom zatvora do tri godine.</p>
<p>(2) Predmeti i roba nedozvoljene trgovine će se oduzeti.</p>
<p><strong>Pranje novca</strong></p>
<p><strong>Članak 265.</strong></p>
<p>(1) Tko imovinsku korist ostvarenu kaznenim djelom uloži, preuzme, pretvori, prenese ili zamijeni u cilju prikrivanja ili lažnog prikazivanja njezina nezakonitog podrijetla ili pomaganja počinitelju ili sudioniku kaznenog djela kojim je ostvarena imovinska korist da izbjegne kazneni progon ili oduzimanje imovinske koristi ostvarene kaznenim djelom,</p>
<p>kaznit će se kaznom zatvora od šest mjeseci do pet godina.</p>
<p>(2) Kaznom iz stavka 1. ovoga članka kaznit će se tko prikriva ili lažno prikazuje pravu prirodu, podrijetlo, mjesto, raspolaganje, prenošenje te postojanje prava, odnosno vlasništva na imovinskoj koristi ostvarenoj kaznenim djelom.</p>
<p>(3) Kaznom iz stavka 1. ovoga članka kaznit će se tko imovinsku korist koju je drugi ostvario kaznenim djelom pribavlja, posjeduje ili koristi.</p>
<p>(4) Kaznom iz stavka 1. ovoga članka kaznit će se tko s namjerom daje upute ili savjete ili uklanja prepreke ili na drugi način olakša počinjenje kaznenog djela iz stavka 1., 2. ili 3. ovoga članka.</p>
<p>(5) Tko počini djelo iz stavka 1. ili 2. ovoga članka u financijskom ili drugom poslovanju ili se počinitelj bavi pranjem novca ili je imovinska korist iz stavka 1., 2. ili 3. ovoga članka velike vrijednosti,</p>
<p>kaznit će se kaznom zatvora od jedne do osam godina.</p>
<p>(6) Tko poduzme radnju iz stavka 1., 2. ili 5. ovoga članka postupajući s nehajem u odnosu na okolnosti da se radi o imovinskoj koristi ostvarenoj kaznenim djelom,</p>
<p>kaznit će se kaznom zatvora do tri godine.</p>
<p>(7) Ako je imovinska korist iz stavaka 1. do 6. ovoga članka ostvarena kaznenim djelom počinjenim u stranoj državi, počinitelj će se kazniti i kad kazneno djelo nije kažnjivo prema zakonu države u kojoj je počinjeno.</p>
<p>(8) Počinitelja iz stavka 1. do 6. ovoga članka koji dobrovoljno bitno pridonese otkrivanju kaznenog djela kojim je ostvarena imovinska korist sud može osloboditi kazne.</p>
<p>(9) Imovinska korist, predmeti i sredstva koji su nastali počinjenjem kaznenog djela iz stavka 1. do 5. ovoga članka ili su bili namijenjeni ili uporabljeni za počinjenje kaznenog djela iz stavka 1. do 5. ovog članka, oduzet će se, a prava utvrditi ništetnim.</p>
<p><strong>GLAVA DVADESET PETA (XXV.)KAZNENA DJELA PROTIV RAČUNALNIH SUSTAVA, PROGRAMA I PODATAKA</strong></p>
<p><strong>Neovlašteni pristup</strong></p>
<p><strong>Članak 266.</strong></p>
<p>(1) Tko neovlašteno pristupi računalnom sustavu ili nekom njegovom dijelu ili računalnim podacima,</p>
<p>kaznit će se kaznom zatvora do dvije godine.</p>
<p>(2) Tko kazneno djelo iz stavka 1. ovoga članka počini u odnosu na računalni sustav ili računalne podatke tijela državne vlasti, Ustavnog suda Republike Hrvatske i međunarodne organizacije koje je Republika Hrvatska član, tijela jedinica lokalne ili područne (regionalne) samouprave, javne ustanove ili trgovačkog društva od posebnog javnog interesa,</p>
<p>kaznit će se kaznom zatvora do tri godine.</p>
<p>(3) Za pokušaj kaznenog djela iz stavka 1. i 2. ovoga članka počinitelj će se kazniti.</p>
<p>(4) Kazneno djelo iz stavka 1. ovoga članka progoni se po prijedlogu.</p>
<p><strong>Ometanje rada računalnog sustava</strong></p>
<p><strong>Članak 267.</strong></p>
<p>(1) Tko onemogući ili oteža rad ili korištenje računalnog sustava, računalnih podataka ili programa ili računalnu komunikaciju,</p>
<p>kaznit će se kaznom zatvora do tri godine.</p>
<p>(2) Za pokušaj kaznenog djela iz stavka 1. ovoga članka počinitelj će se kazniti.</p>
<p><strong>Oštećenje računalnih podataka</strong></p>
<p><strong>Članak 268.</strong></p>
<p>(1) Tko neovlašteno u cijelosti ili djelomično ošteti, izmijeni, izbriše, uništi ili prikrije tuđe računalne podatke ili programe ili onemogući pristup tuđim računalnim podacima ili programima,</p>
<p>kaznit će se kaznom zatvora do tri godine.</p>
<p>(2) Za pokušaj kaznenog djela iz stavka 1. ovoga članka počinitelj će se kazniti.</p>
<p><strong>Neovlašteno presretanje računalnih podataka</strong></p>
<p><strong>Članak 269.</strong></p>
<p>(1) Tko neovlašteno presretne ili snimi nejavni prijenos računalnih podataka, uključujući i elektromagnetsku emisiju računalnog sustava, ili drugome učini dostupnim tako pribavljene podatke,</p>
<p>kaznit će se kaznom zatvora do tri godine.</p>
<p>(2) Za pokušaj kaznenog djela iz stavka 1. ovoga članka počinitelj će se kazniti.</p>
<p>(3) Podaci koji su nastali počinjenjem kaznenog djela iz stavka 1. ovoga članka će se uništiti.</p>
<p><strong>Računalno krivotvorenje</strong></p>
<p><strong>Članak 270.</strong></p>
<p>(1) Tko neovlašteno izradi, unese, izmijeni, izbriše ili učini neuporabljivim ili nedostupnim računalne podatke koji imaju vrijednost za pravne odnose, u namjeri da se oni uporabe kao vjerodostojni, ili tko takve podatke uporabi ili nabavi radi uporabe,</p>
<p>kaznit će se kaznom zatvora do tri godine.</p>
<p>(2) Za pokušaj kaznenog djela iz stavka 1. ovoga članka počinitelj će se kazniti.</p>
<p>(3) Podaci koji su nastali počinjenjem kaznenog djela iz stavka 1. ovoga članka će se uništiti.</p>
<p><strong>Računalna prijevara</strong></p>
<p><strong>Članak 271.</strong></p>
<p>(1) Tko s ciljem da sebi ili drugome pribavi protupravnu imovinsku korist unese, prenese, izmijeni, izbriše, prikrije, ošteti, učini neuporabljivim ili nedostupnim računalne podatke ili ometa ili sprječava rad računalnog sustava i na taj način prouzroči štetu drugome,</p>
<p>kaznit će se kaznom zatvora od šest mjeseci do pet godina.</p>
<p>(2) Ako je kaznenim djelom iz stavka 1. ovoga članka pribavljena znatna imovinska korist ili prouzročena znatna šteta,</p>
<p>počinitelj će se kazniti kaznom zatvora od jedne do osam godina.</p>
<p>(3) Podaci koji su nastali počinjenjem kaznenog djela iz stavka 1. i 2. ovoga članka će se uništiti.</p>
<p><strong>Zlouporaba naprava</strong></p>
<p><strong>Članak 272.</strong></p>
<p>(1) Tko izradi, nabavi, uveze, proda, posjeduje, distribuira ili čini drugome dostupne uređaje ili računalne programe ili računalne podatke stvorene ili prilagođene za počinjenje kaznenih djela iz članka 266., članka 267., članka 268., članka 269., članka 270. i članka 271. ovoga Zakona s ciljem da ih se uporabi za počinjenje nekog od tih djela,</p>
<p>kaznit će se kaznom zatvora do tri godine.</p>
<p>(2) Tko izradi, nabavi, uveze, proda, posjeduje, distribuira ili čini drugome dostupne računalne lozinke, pristupne šifre ili druge podatke kojima se može pristupiti računalnom sustavu s ciljem da ih se uporabi za počinjenje kaznenih djela iz članka 266., članka 267., članka 268., članka 269., članka 270. i članka 271. ovoga Zakona,</p>
<p>kaznit će se kaznom zatvora do dvije godine.</p>
<p>(3) Počinitelj kaznenog djela iz stavka 1. ovoga članka neće se kazniti kaznom strožom od one koja je propisana za kazneno djelo koje je imao za cilj.</p>
<p>(4) Posebne naprave i programi iz stavka 1. ovoga članka će se oduzeti, a podaci iz stavka 1. i 2. ovoga članka će se uništiti.</p>
<p><strong>Teška kaznena djela protiv računalnih sustava, programa i podataka</strong></p>
<p><strong>Članak 273.</strong></p>
<p>(1) Tko kazneno djelo iz članka 267. do članka 270. ovoga Zakona počini u odnosu na računalni sustav ili računalne podatke tijela državne vlasti, Ustavnog suda Republike Hrvatske i međunarodne organizacije koje je Republika Hrvatska član, tijela jedinica lokalne ili područne (regionalne) samouprave, javne ustanove ili trgovačkog društva od posebnog</p>
<p>javnog interesa,</p>
<p>kaznit će se kaznom zatvora od šest mjeseci do pet godina.</p>
<p>(2) Kaznom iz stavka 1. kaznit će se tko kazneno djelo iz članka 266. do članka 269. ovoga Zakona počini prikrivajući stvarni identitet i uzrokujući zabludu o ovlaštenom nositelju identiteta.</p>
<p>(3) Tko kazneno djelo iz članka 267. do članka 269. ovoga Zakona počini sredstvom namijenjenim za izvršenje napada na veći broj računalnih sustava ili kojim je prouzročena znatna šteta,</p>
<p>kaznit će se kaznom zatvora od jedne do osam godina.</p>
<p><strong>GLAVA DVADESET ŠESTA (XXVI.)KAZNENA DJELA KRIVOTVORENJA</strong></p>
<p><strong>Krivotvorenje novca</strong></p>
<p><strong>Članak 274.</strong></p>
<p>(1) Tko izradi lažni novac, preinači pravi novac ili takav novac pribavi, posjeduje uveze, izveze, prima ili prenosi s ciljem stavljanja u optjecaj kao pravog ili ga stavi u optjecaj kao pravi,</p>
<p>kaznit će se kaznom zatvora od jedne do deset godina.</p>
<p>(2) Tko lažni novac koji je primio u uvjerenju da je pravi, saznavši da je lažan, stavi u optjecaj,</p>
<p>kaznit će se kaznom zatvora do tri godine.</p>
<p>(3) Za pokušaj kaznenog djela iz stavka 2. počinitelj će se kazniti.</p>
<p>(4) Lažni novac će se oduzeti.</p>
<p><strong>Krivotvorenje vrijednosnih papira</strong></p>
<p><strong>Članak 275.</strong></p>
<p>(1) Tko izradi lažni vrijednosni papir koji se izdaje na temelju propisa, preinači pravi vrijednosni papir ili pribavi takav lažni vrijednosni papir s ciljem stavljanja u optjecaj kao pravog ili ga stavi u optjecaj kao pravi,</p>
<p>kaznit će se kaznom zatvora od jedne do deset godina.</p>
<p>(2) Tko lažni vrijednosni papir koji je primio u uvjerenju da je pravi, saznavši da je lažan, stavi u optjecaj,</p>
<p>kaznit će se kaznom zatvora do tri godine.</p>
<p>(3) Lažni vrijednosni papir će se oduzeti.</p>
<p><strong>Krivotvorenje znakova za vrijednost</strong></p>
<p><strong>Članak 276.</strong></p>
<p>(1) Tko izradi lažne biljege, poštanske marke ili druge znakove za vrijednost izdane na temelju propisa ili ih preinači, pribavi ili dade drugome na uporabu s ciljem da ih uporabi kao prave,</p>
<p>kaznit će se kaznom zatvora od šest mjeseci do pet godina.</p>
<p>(2) Tko uklanjanjem žiga sa znaka za vrijednost ili na drugi način djeluje na već uporabljeni znak za vrijednost da bi mu dao izgled neuporabljenog znaka ili tko već uporabljeni znak za vrijednost ponovno uporabi ili ga proda kao da nije uporabljen,</p>
<p>kaznit će se kaznom zatvora do šest mjeseci.</p>
<p>(3) Lažni znakovi za vrijednost će se oduzeti.</p>
<p><strong>Krivotvorenje znakova za obilježavanje robe, mjera i utega</strong></p>
<p><strong>Članak 277.</strong></p>
<p>(1) Tko s ciljem da ih uporabi kao prave izradi lažne znakove za obilježavanje robe, kao pečate, žigove ili marke kojima se žigoše zlato, srebro, stoka, drvo ili kakva druga roba ili takve prave znakove preinači, ili tko lažne znakove uporabi kao prave,</p>
<p>kaznit će se kaznom zatvora od šest mjeseci do pet godina.</p>
<p>(2) Tko krivotvori mjere ili utege,</p>
<p>kaznit će se kaznom zatvora do tri godine.</p>
<p>(3) Lažni znakovi, mjere i utezi te sredstva za njihovu izradbu će se oduzeti.</p>
<p><strong>Krivotvorenje isprave</strong></p>
<p><strong>Članak 278.</strong></p>
<p>(1) Tko izradi lažnu ispravu ili preinači pravu s ciljem da se takva isprava uporabi kao prava ili tko takvu ispravu nabavi radi uporabe ili je uporabi kao pravu ili na drugi način učini dostupnom drugome radi uporabe,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko obmane drugoga o sadržaju kakve isprave i ovaj stavi svoj potpis na tu ispravu, držeći da se potpisuje pod kakvu drugu ispravu ili pod kakav drugi sadržaj.</p>
<p>(3) Tko kazneno djelo iz stavka 1. i 2. ovoga članka počini glede javne isprave, oporuke, mjenice, čeka, platne kartice ili drugog bezgotovinskog instrumenta plaćanja ili javne ili službene knjige koja se mora voditi na temelju zakona,</p>
<p>kaznit će se kaznom zatvora od šest mjeseci do pet godina.</p>
<p>(4) Za pokušaj kaznenog djela iz stavka 1. i 2. ovoga članka počinitelj će se kazniti.</p>
<p><strong>Krivotvorenje službene ili poslovne isprave</strong></p>
<p><strong>Članak 279.</strong></p>
<p>(1) Službena ili odgovorna osoba koja u službenu ili poslovnu ispravu, knjigu ili spis unese neistinite podatke, ili ne unese kakav važan podatak, ili svojim potpisom, odnosno službenim pečatom ovjeri takvu ispravu, knjigu ili spis s neistinitim sadržajem ili koja svojim potpisom, odnosno službenim pečatom omogući izradbu isprave, knjige ili spisa s neistinitim</p>
<p>sadržajem,</p>
<p>kaznit će se kaznom zatvora od šest mjeseci do pet godina.</p>
<p>(2) Kaznom iz stavka 1. ovoga članka kaznit će se i tko neistinitu službenu ili poslovnu ispravu, knjigu ili spis uporabi u službi ili poslovanju kao da su istiniti.</p>
<p><strong>Zlouporaba osobne isprave</strong></p>
<p><strong>Članak 280.</strong></p>
<p>Tko osobnu ispravu, izdanu na ime druge osobe, prijevarno koristi u pravnom prometu ili radi prijevare u pravnom prometu prepušta drugoj osobi osobnu ispravu koja na ime te osobe nije izdana,</p>
<p>kaznit će se kaznom zatvora do jedne godine.</p>
<p><strong>Ovjeravanje neistinitog sadržaja</strong></p>
<p><strong>Članak 281.</strong></p>
<p>(1) Tko dovođenjem u zabludu nadležnog tijela učini da ovo u javnoj ispravi, zapisniku ili knjizi ovjeri štogod neistinito što ima služiti kao dokaz u pravnom prometu,</p>
<p>kaznit će se kaznom zatvora od šest mjeseci do pet godina.</p>
<p>(2) Kaznom iz stavka 1. ovoga članka kaznit će se tko takvu ispravu, zapisnik ili knjigu uporabi, iako zna da su neistinite.</p>
<p><strong>Izdavanje i uporaba neistinite liječničke ili veterinarske svjedodžbe</strong></p>
<p><strong>Članak 282.</strong></p>
<p>Tko u liječničku ili veterinarsku svjedodžbu unese neistinite podatke ili tko uporabi takvu svjedodžbu,</p>
<p>kaznit će se kaznom zatvora do tri godine.</p>
<p><strong>Izrada, nabavljanje, posjedovanje, prodaja ili davanje na uporabu sredstava za krivotvorenje</strong></p>
<p><strong>Članak 283.</strong></p>
<p>(1) Tko izrađuje, prima, nabavlja, posjeduje, prodaje ili daje na uporabu uređaje, predmete, računalne programe i računalne podatke te druga sredstva za krivotvorenje ili izmjenu novca ili sigurnosnih obilježja kao što su hologrami, vodeni žigovi ili drugi sastavni dijelovi novca koji služe za zaštitu od krivotvorenja,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. kaznit će se tko izrađuje, prima, nabavlja, posjeduje, prodaje ili daje na uporabu uređaje, predmete, računalne programe i računalne podatke te druga sredstva za izradu lažnih vrijednosnih papira, lažnih znakova za vrijednost izdanih na temelju propisa, lažnih znakova za obilježavanje robe, lažnih mjera i utega i krivotvorenih isprava.</p>
<p>(3) Sredstva iz stavka 1. i 2. ovoga članka će se oduzeti.</p>
<p><strong>GLAVA DVADESET SEDMA (XXVII.)KAZNENA DJELA PROTIV INTELEKTUALNOG VLASNIŠTVA</strong></p>
<p><strong>Povreda osobnih prava autora ili umjetnika izvođača</strong></p>
<p><strong>Članak 284.</strong></p>
<p>(1) Tko protivno propisima kojima se uređuje autorsko i srodna prava pod krivim imenom, svojim imenom ili imenom drugoga označi tuđe autorsko djelo ili protivno autorovoj zabrani označi djelo autorovim imenom te ga objavi ili se koristi njime ili dopusti da se to učini,</p>
<p>kaznit će se kaznom zatvora do jedne godine.</p>
<p>(2) Kaznom iz stavka 1. ovoga članka kaznit će se tko protivno propisima kojima se uređuje autorsko i srodna prava pod krivim imenom, svojim imenom ili imenom drugoga označi tuđu izvedbu umjetnika izvođača ili je protivno zabrani umjetnika izvođača označi imenom umjetnika izvođača te je objavi ili se koristi njome ili dopusti da se to učini.</p>
<p>(3) Kaznom iz stavka 1. ovoga članka kaznit će se tko protivno propisima kojima se uređuje autorsko i srodna prava unese dijelove tuđeg autorskog djela ili tuđe izvedbe umjetnika izvođača u svoje autorsko djelo ili u svoju izvedbu s ciljem pribavljanja koristi ili nanošenja štete.</p>
<p>(4) Kazneno djelo iz stavka 1. do 3. ovoga članka progoni se po prijedlogu oštećenika ili druge zainteresirane osobe.</p>
<p><strong>Nedozvoljena uporaba autorskog djela ili izvedbe umjetnika izvođača</strong></p>
<p><strong>Članak 285.</strong></p>
<p>(1) Tko protivno propisima kojima se uređuju autorsko i srodna prava reproducira, preradi, distribuira, skladišti ili poduzima druge radnje radi distribucije ili priopći javnosti na bilo koji način tuđe autorsko djelo ili dopusti da se to učini i na taj način pribavi znatnu imovinsku korist ili prouzroči znatnu štetu,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko protivno propisima kojima se uređuje autorsko i srodna prava fiksira tuđu nefiksiranu izvedbu umjetnika izvođača, reproducira, preradi, distribuira, skladišti ili poduzima druge radnje radi distribucije tuđe fiksirane izvedbe umjetnika izvođača ili priopći javnosti na bilo koji način tuđu fiksiranu ili nefiksiranu izvedbu umjetnika izvođača ili dopusti da se to učini i na taj način pribavi znatnu imovinsku korist ili</p>
<p>prouzroči znatnu štetu.</p>
<p>(3) Kaznom iz stavka 1. ovoga članka kaznit će se tko protivno propisima kojima se uređuju autorsko i srodna prava osujećuje tehničke mjere za zaštitu prava autora i umjetnika izvođača ili ukloni ili preinači podatke o upravljanju tim pravima i na taj način pribavi znatnu imovinsku korist ili prouzroči znatnu štetu.</p>
<p>(4) Za pokušaj kaznenog djela iz stavka 1., 2. i 3. ovoga članka počinitelj će se kazniti.</p>
<p>(5) Predmeti koji su bili namijenjeni ili uporabljeni za počinjenje kaznenog djela iz stavka 1., 2., 3. i 4. ovoga članka će se oduzeti, a predmeti koji su nastali počinjenjem tih kaznenih djela će se uništiti osim ako onaj čije je pravo povrijeđeno zatraži njihovu predaju uz naknadu koja ne može biti viša od troškova njihove proizvodnje. Naknada je prihod državnog proračuna i koristit će se za suzbijanje kaznenih djela protiv intelektualnog vlasništva.</p>
<p><strong>Povreda drugih autorskom srodnih prava</strong></p>
<p><strong>Članak 286.</strong></p>
<p>(1) Tko protivno propisima kojima se uređuju autorsko i srodna prava reproducira, distribuira, skladišti ili poduzima druge radnje radi distribucije, ili stavi na raspolaganje javnosti tuđi fonogram ili dopusti da se to učini i na taj način pribavi znatnu imovinsku korist ili prouzroči znatnu štetu,</p>
<p>kaznit će se kaznom zatvora do jedne godine.</p>
<p>(2) Kaznom iz stavka 1. ovoga članka kaznit će se tko protivno propisima kojima se uređuju autorsko i srodna prava reproducira, distribuira, skladišti ili poduzima druge radnje radi distribucije, ili javno prikaže ili stavi na raspolaganje javnosti tuđi videogram ili dopusti da se to učini i na taj način pribavi znatnu imovinsku korist ili prouzroči znatnu štetu.</p>
<p>(3) Kaznom iz stavka 1. ovoga članka kaznit će se tko protivno propisima kojima se uređuju autorsko i srodna prava reemitira tuđe emitiranje, ili javno priopći tuđe emitiranje uz plaćanje ulaznica ili stavi na raspolaganje javnosti tuđe emitiranje ili dopusti da se to učini i na taj način pribavi znatnu imovinsku korist ili prouzroči znatnu štetu.</p>
<p>(4) Kaznom iz stavka 1. ovoga članka kaznit će se tko protivno propisima kojima se uređuju autorsko i srodna prava osujećuje tehničke mjere za zaštitu srodnih prava proizvođača fonograma, videograma ili organizacija za radiodifuziju ili ukloni ili preinači podatke o upravljanju tim pravima ili dopusti da se to učini i na taj način pribavi znatnu imovinsku</p>
<p>korist ili prouzroči znatnu štetu.</p>
<p>(5) Za pokušaj kaznenog djela iz stavka 1. do 4. ovoga članka počinitelj će se kazniti.</p>
<p>(6) Predmeti koji su bili namijenjeni ili uporabljeni za počinjenje kaznenog djela iz stavka 1., 2., 3. i 4. ovoga članka će se oduzeti, a predmeti koji su nastali počinjenjem tih kaznenih djela će se uništiti osim ako onaj čije je pravo povrijeđeno zatraži njihovu predaju uz naknadu koja ne može biti viša od troškova njihove proizvodnje. Naknada je prihod državnog proračuna i koristit će se za suzbijanje kaznenih djela protiv intelektualnog vlasništva.</p>
<p><strong>Povreda prava na izum</strong></p>
<p><strong>Članak 287.</strong></p>
<p>(1) Tko neovlašteno podnese prijavu za registraciju patenta ili u njoj protivno propisima o zaštiti patenta ne navede ili lažno navede izumitelja ili neovlašteno učini dostupnim javnosti izum prije nego što je on zakonito objavljen javnosti,</p>
<p>kaznit će se kaznom zatvora do jedne godine.</p>
<p>(2) Tko protivno propisima o zaštiti patenta izrađuje, nudi na prodaju, prodaje, rabi, izvozi, uvozi, ili skladišti u te svrhe proizvod izrađen prema izumu koji je zaštićen patentom ili svjedodžbom o dodatnoj zaštiti ili primjenjuje ili nudi primjenu postupka koji je predmet zaštićenog izuma ili nudi na prodaju, prodaje, rabi, izvozi, uvozi ili skladišti u te svrhe</p>
<p>proizvod koji je izravno dobiven postupkom koji je predmet izuma i na taj način pribavi znatnu imovinsku korist ili prouzroči znatnu štetu,</p>
<p>kaznit će se kaznom zatvora do tri godine.</p>
<p>(3) Za pokušaj kaznenog djela iz stavka 2. ovoga članka počinitelj će se kazniti.</p>
<p>(4) Predmeti koji su bili namijenjeni ili uporabljeni za počinjenje kaznenog djela iz stavka 2. i 3. ovoga članka će se oduzeti, a predmeti koji su nastali počinjenjem kaznenog djela iz stavka 1. i 2. ovoga članka će se oduzeti i uništiti.</p>
<p>(5) Kazneno djelo iz stavka 1. ovoga članka progoni se po prijedlogu oštećenika ili druge zainteresirane osobe.</p>
<p><strong>Povreda žiga</strong></p>
<p><strong>Članak 288.</strong></p>
<p>(1) Tko protivno propisima o zaštiti žiga u trgovačkom prometu rabi znak koji je istovjetan sa zaštićenim žigom u odnosu na proizvode ili usluge koje su istovjetne s onima za koje je žig registriran ili znak koji je istovjetan ili sličan zaštićenom žigu u odnosu na proizvode ili usluge koji su istovjetni ili slični s onima za koje je žig registriran, ističući znak na proizvodima ili njihovim pakiranjima, nudeći ili stavljajući na tržište ili skladišteći u te svrhe proizvod pod tim znakom ili nudeći ili pružajući usluge pod tim znakom ili uvozeći ili izvozeći proizvode obilježene tim znakom ili rabeći znak na poslovnim proizvodima i u reklamiranju, čime javnost može biti dovedena u zabludu o podrijetlu proizvoda i usluga, i na</p>
<p>taj način pribavi znatnu imovinsku korist ili prouzroči znatnu štetu.</p>
<p>kaznit će se kaznom zatvora do tri godine.</p>
<p>(2) Za pokušaj kaznenog djela iz stavka 1. ovoga članka počinitelj će se kazniti.</p>
<p>(3) Predmeti koji su bili namijenjeni ili uporabljeni za počinjenje kaznenog djela iz stavka 1. ovoga članka će se oduzeti, a predmeti koji su nastali počinjenjem kaznenog djela iz stavka 1. ovoga članka će se oduzeti i uništiti, osim ako sud odluči da će se uporabljeni znak učiniti neraspoznatljivim, a predmete koji su nastali počinjenjem djela uporabiti u humanitarne svrhe.</p>
<p><strong>Povreda registrirane oznake podrijetla</strong></p>
<p><strong>Članak 289.</strong></p>
<p>(1) Tko protivno propisima rabi oznaku izvornosti, oznaku zemljopisnog podrijetla proizvoda i usluga ili oznaku tradicionalnog ugleda poljoprivrednih i prehrambenih proizvoda i na taj način pribavi znatnu imovinsku korist ili prouzroči znatnu štetu,</p>
<p>kaznit će se kaznom zatvora do tri godine.</p>
<p>(2) Predmeti koji su bili namijenjeni ili uporabljeni za počinjenje kaznenog djela iz stavka 1. ovoga članka će se oduzeti, a predmeti koji su nastali počinjenjem kaznenog djela iz stavka 1. ovoga članka će se oduzeti i uništiti, osim ako sud odluči da će se uporabljena oznaka učiniti neraspoznatljivom, a predmeti koji su nastali počinjenjem djela uporabiti u humanitarne svrhe.</p>
<p><strong>Javna objava presude</strong></p>
<p><strong>Članak 290.</strong></p>
<p>Na zahtjev oštećenika kad ovaj za to ima opravdan interes presuda za kaznena djela iz ove glave će se javno objaviti o trošku počinitelja. Način objavljivanja odredit će se presudom.</p>
<p><strong>GLAVA DVADESET OSMA (XXVIII.)KAZNENA DJELA PROTIV SLUŽBENE DUŽNOSTI</strong></p>
<p><strong>Zlouporaba položaja i ovlasti</strong></p>
<p><strong>Članak 291.</strong></p>
<p>(1) Službena ili odgovorna osoba koja iskoristi svoj položaj ili ovlast, prekorači granice svoje ovlasti ili ne obavi dužnost pa time sebi ili drugoj osobi pribavi korist ili drugome prouzroči štetu,</p>
<p>kaznit će se kaznom zatvora od šest mjeseci do pet godina.</p>
<p>(2) Ako je kaznenim djelom iz stavka 1. ovoga članka pribavljena znatna imovinska korist ili je prouzročena znatna šteta,</p>
<p>počinitelj će se kazniti kaznom zatvora od jedne do dvanaest godina.</p>
<p><strong>Nezakonito pogodovanje</strong></p>
<p><strong>Članak 292.</strong></p>
<p>(1) Službena ili odgovorna osoba koja na temelju sporazuma pogoduje jednom od gospodarskih subjekata prilagođavanjem uvjeta javne nabave ili sklopi ugovor s ponuditeljem čija je ponuda u suprotnosti s uvjetima iz dokumentacije za nadmetanje,</p>
<p>kaznit će se kaznom zatvora od šest mjeseci do pet godina.</p>
<p>(2) Kaznom iz stavka 1. ovoga članka kaznit će se službena ili odgovorna osoba koja iskoristi položaj ili ovlast pogodovanjem u davanju, preuzimanju ili ugovaranju poslova za svoju djelatnost ili djelatnost osoba s kojima je interesno povezana.</p>
<p><strong>Primanje mita</strong></p>
<p><strong>Članak 293.</strong></p>
<p>(1) Službena ili odgovorna osoba koja zahtijeva ili primi mito, ili koja prihvati ponudu ili obećanje mita za sebe ili drugoga da unutar ili izvan granica svoje ovlasti obavi službenu ili drugu radnju koja se ne bi smjela obaviti, ili da ne obavi službenu ili drugu radnju koja bi se morala obaviti,</p>
<p>kaznit će se kaznom zatvora od jedne do deset godina.</p>
<p>(2) Službena ili odgovorna osoba koja zahtijeva ili primi mito, ili koja prihvati ponudu ili obećanje mita za sebe ili za drugoga da unutar ili izvan granica svoje ovlasti obavi službenu ili drugu radnju koja bi se morala obaviti, ili da ne obavi službenu ili drugu radnju koja se ne bi smjela obaviti,</p>
<p>kaznit će se kaznom zatvora od jedne do osam godina.</p>
<p>(3) Službena ili odgovorna osoba koja nakon obavljanja, odnosno neobavljanja službene ili druge radnje navedene u stavku 1. i 2. ovoga članka, a u vezi s njom, zahtijeva ili primi mito,</p>
<p>kaznit će se kaznom zatvora do jedne godine.</p>
<p>(4) U slučajevima počinjenja kaznenog djela iz stavka 1., 2. ili 3. ovoga članka, kada službena osoba zahtijeva ili primi mito, ili prihvati ponudu ili obećanje mita, službenom osobom smatra se i strani javni službenik. Strani javni službenik je imenovani ili izabrani nositelj zakonodavne, izvršne, upravne ili pravosudne dužnosti ili službe Europske unije ili strane</p>
<p>države, kao i osoba koja obavlja ili joj je izričito ili stvarno povjereno obavljanje poslova javne službe za Europsku uniju ili stranu državu, uključujući i za pravnu osobu koja je osnovana na temelju javnog prava s ciljem obavljanja poslova od javnog interesa ili za poslovni subjekt u kojem strana država ima izravni ili neizravni prevladavajući utjecaj, te dužnosnik ili službenik međunarodne javne organizacije ili bilo koja osoba koja je ovlaštena od strane takve organizacije postupati u ime i za račun te organizacije. Strana država uključuje sve razine vlasti te države ili organiziranog stranog područja.</p>
<p><strong>Davanje mita</strong></p>
<p><strong>Članak 294.</strong></p>
<p>(1) Tko službenoj ili odgovornoj osobi ponudi, dade ili obeća mito namijenjeno toj ili drugoj osobi da unutar ili izvan granica svoje ovlasti obavi službenu ili drugu radnju koju ne bi smjela obaviti ili da ne obavi službenu ili drugu radnju koju bi morala obaviti, ili tko posreduje pri takvom podmićivanju službene ili odgovorne osobe,</p>
<p>kaznit će se kaznom zatvora od jedne do osam godina.</p>
<p>(2) Tko službenoj ili odgovornoj osobi ponudi, dade ili obeća mito namijenjeno toj ili drugoj osobi da unutar ili izvan granica svoje ovlasti obavi službenu ili drugu radnju koju bi morala obaviti, ili da ne obavi službenu ili drugu radnju koju ne bi smjela obaviti, ili tko posreduje pri takvom podmićivanju službene ili odgovorne osobe,</p>
<p>kaznit će se kaznom zatvora od šest mjeseci do pet godina.</p>
<p>(3) U slučajevima počinjenja kaznenog djela iz stavka 1. ili 2. ovoga članka, kada se mito ponudi, dade ili obeća službenoj osobi, službenom osobom smatra se i strani javni službenik. Strani javni službenik je imenovani ili izabrani nositelj zakonodavne, izvršne, upravne ili pravosudne dužnosti ili službe Europske unije ili strane države, kao i osoba koja obavlja ili joj je izričito ili stvarno povjereno obavljanje poslova javne službe za Europsku uniju ili stranu državu, uključujući i za pravnu osobu koja je osnovana na temelju javnog prava s ciljem obavljanja poslova od javnog interesa ili za poslovni subjekt u kojem strana država ima izravni ili neizravni prevladavajući utjecaj, te dužnosnik ili službenik međunarodne javne organizacije ili bilo koja osoba koja je ovlaštena od strane takve organizacije postupati u ime i za račun te organizacije. Strana država uključuje sve razine vlasti te države ili organiziranog stranog područja.</p>
<p>(4) Počinitelj kaznenog djela iz stavka 1. i 2. ovoga članka koji je dao mito na zahtjev službene ili odgovorne osobe i prijavio djelo prije njegova otkrivanja ili prije saznanja da je djelo otkriveno, može se osloboditi kazne.</p>
<p><strong>Trgovanje utjecajem</strong></p>
<p><strong>Članak 295.</strong></p>
<p>(1) Tko iskorištavanjem svoga službenog ili društvenog položaja ili utjecaja posreduje da se obavi službena ili druga radnja koja se ne bi smjela obaviti ili da se ne obavi službena ili druga radnja koja bi se morala obaviti,</p>
<p>kaznit će se kaznom zatvora od šest mjeseci do pet godina.</p>
<p>(2) Tko zahtijeva ili primi mito, ili prihvati ponudu ili obećanje mita za sebe ili drugoga da iskorištavanjem svoga službenog ili društvenog položaja ili utjecaja posreduje da se obavi službena ili druga radnja koja se ne bi smjela obaviti, ili da se ne obavi službena ili druga radnja koja bi se morala obaviti,</p>
<p>kaznit će se kaznom zatvora od jedne do deset godina.</p>
<p>(3) Tko zahtijeva ili primi mito, ili tko primi ponudu ili obećanje mita za sebe ili drugoga da iskorištavanjem svoga službenog ili društvenog položaja ili utjecaja posreduje da se obavi službena ili druga radnja koja bi se morala obaviti, ili da se ne obavi službena ili druga radnja koja se ne bi smjela obaviti,</p>
<p>kaznit će se kaznom zatvora od jedne do osam godina.</p>
<p><strong>Davanje mita za trgovanje utjecajem</strong></p>
<p><strong>Članak 296.</strong></p>
<p>(1) Tko drugome ponudi, obeća ili dade mito, namijenjeno toj ili drugoj osobi, da iskorištavanjem svoga službenog ili društvenog položaja ili utjecaja posreduje da se obavi službena ili druga radnja koja se ne bi smjela obaviti ili da se ne obavi službena ili druga radnja koja bi se morala obaviti,</p>
<p>kaznit će se kaznom zatvora od jedne do osam godina.</p>
<p>(2) Tko drugome ponudi, obeća ili dade mito, namijenjeno toj ili drugoj osobi, da iskorištavanjem svoga službenog ili društvenog položaja ili utjecaja posreduje da se obavi službena ili druga radnja koja bi se morala obaviti, ili da se ne obavi službena ili druga radnja koja se ne bi smjela obaviti,</p>
<p>kaznit će se kaznom zatvora od šest mjeseci do pet godina.</p>
<p>(3) Počinitelj kaznenog djela iz stavka 1. i 2. ovoga članka koji je dao mito na zahtjev osobe iz članka 295. ovoga Zakona i prijavio djelo prije njegova otkrivanja ili prije saznanja da je djelo otkriveno, može se osloboditi kazne.</p>
<p><strong>Iznuđivanje iskaza</strong></p>
<p><strong>Članak 297.</strong></p>
<p>(1) Službena osoba koja pri ovlaštenom saslušanju uporabi silu, prijetnju ili drugo nedozvoljeno sredstvo ili način s ciljem da drugi dade ili se suzdrži od davanja iskaza ili druge izjave,</p>
<p>kaznit će se kaznom zatvora od šest mjeseci do pet godina.</p>
<p>(2) Ako su počinjenjem kaznenog djela iz stavka 1. ovoga članka prouzročene osobito teške posljedice za osumnjičenika, okrivljenika ili optuženika u kaznenom postupku,</p>
<p>počinitelj će se kazniti kaznom zatvora od jedne do osam godina.</p>
<p><strong>Protuzakonita pretraga</strong></p>
<p><strong>Članak 298.</strong></p>
<p>Službena osoba koja u obavljanju službe ili odgovorna osoba koja u obavljanju javne ovlasti protuzakonito obavi pretragu,</p>
<p>kaznit će se kaznom zatvora do tri godine.</p>
<p><strong>Protuzakonito oslobođenje osobe kojoj je oduzeta sloboda</strong></p>
<p><strong>Članak 299.</strong></p>
<p>Službena osoba koja protuzakonito oslobodi osobu kojoj je oduzeta sloboda ili joj pomogne u bijegu,</p>
<p>kaznit će se kaznom zatvora od jedne do osam godina.</p>
<p><strong>Odavanje službene tajne</strong></p>
<p><strong>Članak 300.</strong></p>
<p>(1) Tko neovlašteno drugome priopći, preda ili na drugi način učini pristupačnim podatke koji su službena tajna, kaznit će se kaznom zatvora do tri godine.</p>
<p>(2) Nema kaznenog djela ako je djelo iz stavka 1. ovoga članka počinjeno u pretežito javnom interesu.</p>
<p><strong>GLAVA DVADESET DEVETA (XXIX.)KAZNENA DJELA PROTIV PRAVOSUĐA</strong></p>
<p><strong>Neprijavljivanje pripremanja kaznenog djela</strong></p>
<p><strong>Članak 301.</strong></p>
<p>(1) Tko zna da se priprema počinjenje kaznenog djela za koje je propisana kazna zatvora pet godina ili teža kazna i to ne prijavi u vrijeme kad je još bilo moguće spriječiti njegovo počinjenje, a djelo bude pokušano ili počinjeno,</p>
<p>kaznit će se kaznom zatvora do jedne godine.</p>
<p>(2) Tko počini kazneno djelo iz stavka 1. ovoga članka glede kaznenog djela za koje je propisana kazna dugotrajnog zatvora,</p>
<p>kaznit će se kaznom zatvora do tri godine.</p>
<p>(3) Nema kaznenog djela iz stavka 1. ovoga članka kad njegova obilježja ostvari osoba koja je u braku ili koja živi u izvanbračnoj ili životnoj zajednici ili neformalnoj životnoj zajednici s osobom koja priprema neprijavljeno kazneno djelo ili je toj osobi srodnik po krvi u ravnoj lozi, brat ili sestra, posvojitelj ili posvojenik, osim ako se priprema kazneno djelo na štetu djeteta.</p>
<p>(4) Za kazneno djelo iz stavka 2. ovoga članka može se blaže kazniti počinitelj koji je s osobom koja priprema počinjenje</p>
<p>kaznenog djela u nekom od odnosa iz stavka 3. ovoga članka.</p>
<p><strong>Neprijavljivanje počinjenog kaznenog djela</strong></p>
<p><strong>Članak 302.</strong></p>
<p>(1) Tko zna da je počinjeno kazneno djelo za koje je propisana kazna zatvora deset godina ili teža kazna pa to ne prijavi</p>
<p>iako zna da bi takvom prijavom bilo omogućeno ili znatno olakšano otkrivanje djela ili počinitelja,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se službena ili odgovorna osoba koja ne prijavi počinjenje kaznenog djela za koje je saznala obavljajući svoju dužnost, a radi se o kaznenom djelu za koje pokretanje kaznenog postupka nije prepušteno privatnoj tužbi ili progonu po prijedlogu.</p>
<p>(3) Počinitelj kaznenog djela iz stavka 2. ovoga članka neće se kazniti kaznom strožom od one koja je propisana za kazneno djelo koje nije prijavio.</p>
<p>(4) Nema kaznenog djela iz stavka 1. ovoga članka kad njegova zakonska obilježja ostvari osoba koja je u braku ili koja živi u izvanbračnoj ili životnoj zajednici ili neformalnoj životnoj zajednici s osobom koja je počinila neprijavljeno kazneno djelo ili je toj osobi srodnik po krvi u ravnoj lozi, brat ili sestra, posvojitelj ili posvojenik, osim ako je djelo počinjeno prema djetetu.</p>
<p>(5) Nema kaznenog djela iz stavka 1. i 2. ovoga članka kad njegova zakonska obilježja ostvari vjerski ispovjednik ili osoba koja je prema zakonu dužna čuvati tajnu.</p>
<p><strong>Pomoć počinitelju nakon počinjenja kaznenog djela</strong></p>
<p><strong>Članak 303.</strong></p>
<p>(1) Tko krije ili zbrinjava počinitelja kaznenog djela za koje je propisana kazna zatvora od pet godina ili teža kazna ili mu prikrivanjem sredstava kojima je kazneno djelo počinjeno, tragova kaznenog djela ili predmeta nastalih ili pribavljenih kaznenim djelom ili na drugi način pomaže da ne bude otkriven ili uhićen,</p>
<p>kaznit će se kaznom zatvora od šest mjeseci do pet godina.</p>
<p>(2) Kaznom iz stavka 1. ovoga članka kaznit će se tko krije osobu koja je osuđena na kaznu zatvora ili na drugi način onemogućuje izvršenje te kazne.</p>
<p>(3) Tko kazneno djelo iz stavka 1. i 2. ovoga članka počini u korist počinitelja kaznenog djela iz članka 88. do članka 91. ili članka 97. ovoga Zakona,</p>
<p>kaznit će se kaznom zatvora od jedne do osam godina.</p>
<p>(4) Počinitelj kaznenog djela iz stavka 2. ovoga članka neće se kazniti kaznom strožom od one koja je propisana za kazneno djelo koje je počinila osoba kojoj je počinitelj pružio pomoć.</p>
<p>(5) Nema kaznenog djela iz stavka 1., 2. i 3. ovoga članka kad njegova zakonska obilježja ostvari osoba koja je u braku ili koja živi u izvanbračnoj ili životnoj zajednici ili neformalnoj životnoj zajednici s osobom kojoj je pružila pomoć ili je toj osobi srodnik po krvi u ravnoj lozi, brat ili sestra, posvojitelj ili posvojenik.</p>
<p><strong>Lažno prijavljivanje kaznenog djela</strong></p>
<p><strong>Članak 304.</strong></p>
<p>(1) Tko prijavi neku osobu ili podmetne tragove koji upućuju na to da je počinila kazneno djelo, iako zna da to nije istina, a ne radi se o kaznenom djelu koje se progoni po privatnoj tužbi,</p>
<p>kaznit će se kaznom zatvora do tri godine.</p>
<p>(2) Tko lažnom prijavom, podmetanjem tragova ili na drugi način izazove pokretanje kaznenog postupka protiv osobe za koju zna da nije počinitelj kaznenog djela, a ne radi se o kaznenom djelu koje se progoni po privatnoj tužbi,</p>
<p>kaznit će se kaznom zatvora od šest mjeseci do pet godina.</p>
<p>(3) Tko prijavi da je počinjeno kazneno djelo iako zna da to nije istina, a ne radi se o kaznenom djelu koje se progoni po privatnoj tužbi, ili tko sebe prijavi da je počinio takvo djelo iako zna da to nije istina,</p>
<p>kaznit će se kaznom zatvora do jedne godine.</p>
<p><strong>Davanje lažnog iskaza</strong></p>
<p><strong>Članak 305.</strong></p>
<p>(1) Svjedok, vještak, prevoditelj ili tumač koji u prethodnom kaznenom postupku, u postupku pred sudom, međunarodnim sudom čiju sudbenost Republika Hrvatska prihvaća, arbitražom, u prekršajnom postupku, upravnom postupku, postupku pred javnim bilježnikom ili stegovnom postupku dade lažni iskaz, nalaz ili mišljenje ili nešto lažno prevede,</p>
<p>kaznit će se kaznom zatvora od šest mjeseci do pet godina.</p>
<p>(2) Kaznom iz stavka 1. ovoga članka kaznit će se stranka u postupku, osim okrivljenika, koja dade lažni iskaz ako se na tom iskazu temelji konačna odluka u tom postupku.</p>
<p>(3) Ako je kaznenim djelom iz stavka 1. i 2. ovoga članka prouzročena osuda nedužnog okrivljenika ili druge osobito teške posljedice za okrivljenika,</p>
<p>počinitelj će se kazniti kaznom zatvora od jedne do deset godina.</p>
<p>(4) Ako počinitelj kaznenog djela iz stavka 1. ovoga članka dobrovoljno opozove svoj iskaz prije donošenja konačne odluke, može se osloboditi kazne.</p>
<p><strong>Sprječavanje dokazivanja</strong></p>
<p><strong>Članak 306.</strong></p>
<p>(1) Tko s ciljem da navede na davanje lažnog iskaza ili da spriječi ili oteža dokazivanje prema pretpostavljenom svjedoku, svjedoku ili vještaku u prethodnom kaznenom postupku, postupku pred sudom, međunarodnim sudom čiju sudbenost Republika Hrvatska prihvaća, arbitražom, u prekršajnom postupku, upravnom postupku, postupku pred javnim bilježnikom ili stegovnom postupku uporabi silu, prijetnju ili kakav drugi oblik prisile ili im obeća, nudi ili dade dar ili kakvu drugu korist,</p>
<p>kaznit će se kaznom zatvora od jedne do osam godina.</p>
<p>(2) Tko s ciljem da spriječi ili znatno oteža dokazivanje u postupku pred sudom, međunarodnim sudom čiju sudbenost Republika Hrvatska prihvaća, arbitražom, u prekršajnom postupku, upravnom postupku, postupku pred javnim bilježnikom ili stegovnom postupku sakrije, ošteti ili uništi predmet ili ispravu koji služe dokazivanju, krivotvori dokaz, ili tko podnese takav dokaz znajući da je riječ o krivotvorini,</p>
<p>kaznit će se kaznom zatvora od šest mjeseci do pet godina.</p>
<p>(3) Tko s ciljem da spriječi ili znatno oteža dokazivanje u postupku pred sudom ili u upravnom postupku ukloni, uništi, pomakne ili premjesti granični kamen, zemljomjerski znak, ili uopće znak o vlasništvu ili nekom drugom stvarnom pravu ili uporabi vode, ili tko s istim ciljem takav znak lažno postavi,</p>
<p>kaznit će se kaznom zatvora do tri godine.</p>
<p><strong>Povreda tajnosti postupka</strong></p>
<p><strong>Članak 307.</strong></p>
<p>(1) Tko neovlašteno otkrije ono što je saznao u prethodnom kaznenom postupku, postupku pred sudom, prekršajnom postupku, upravnom postupku, postupku pred javnim bilježnikom ili stegovnom postupku, a što se na temelju zakona ili odluke utemeljene na zakonu smatra tajnom,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko bez dozvole suda objavi tijek postupka koji je po zakonu tajan ili je odlukom suda proglašen tajnim, ili tko bez dozvole suda objavi tijek kaznenog postupka prema djetetu, kaznenog postupka za kazneno djelo počinjeno na štetu djeteta ili postupka u kojem se odlučuje o zaštiti prava i interesa djeteta ili objavi odluku u tom postupku.</p>
<p><strong>Neovlašteno otkrivanje sadržaja izvidne ili dokazne radnje</strong></p>
<p><strong>Članak 307.a</strong></p>
<p>(1) Pravosudni dužnosnik ili državni službenik u pravosudnom tijelu, policijski službenik ili dužnosnik, okrivljenik, odvjetnik, odvjetnički vježbenik, svjedok, vještak, prevoditelj ili tumač koji tijekom prethodnog kaznenog postupka koji se na temelju zakona smatra nejavnim, neovlašteno otkrije sadržaj izvidne ili dokazne radnje, s ciljem da ga učini javno</p>
<p>dostupnim, kaznit će se kaznom zatvora do tri godine.</p>
<p>(2) Počinjenje, pomaganje ili poticanje kaznenog djela iz stavka 1. ovoga članka ne može ostvariti onaj tko obavlja novinarski posao.</p>
<p>(3) Nema kaznenog djela iz stavka 1. ovoga članka ako je djelo počinjeno radi zaštite žrtve kaznenog djela, u interesu obrane u kaznenom postupku ili u drugom pretežito javnom interesu.</p>
<p><strong>Otkrivanje identiteta ugrožene osobe ili zaštićenog svjedoka</strong></p>
<p><strong>Članak 308.</strong></p>
<p>Tko neovlašteno drugome priopći, preda ili objavi podatke o identitetu ugrožene osobe ili osobe koja je ili će biti ispitana kao zaštićeni svjedok, ili za koju je na temelju posebnog zakona pokrenut postupak za uključenje u program zaštite ili je ta osoba uključena u program zaštite, ili tko poduzme drugu radnju s ciljem otkrivanja podataka o identitetu te osobe ili</p>
<p>s ciljem njezinog pronalaska,</p>
<p>kaznit će se kaznom zatvora šest mjeseci do pet godina.</p>
<p><strong>Pobuna osoba kojima je oduzeta sloboda</strong></p>
<p><strong>Članak 309.</strong></p>
<p>(1) Tko u ustanovi u kojoj se nalazi na temelju zakonite odluke kojom mu je oduzeta sloboda sudjeluje u okupljanju osoba kojima je oduzeta sloboda s ciljem da se nasilno oslobode, ili da zajednički napadnu službene osobe u toj ustanovi, ili da ih prisile da učine ili ne učine nešto protivno njihovoj dužnosti,</p>
<p>kaznit će se kaznom zatvora do tri godine.</p>
<p>(2) Tko uporabom sile ili prijetnjom da će izravno napasti na život ili tijelo neke osobe pobjegne iz ustanove u kojoj se nalazi na temelju zakonite odluke kojom mu je oduzeta sloboda,</p>
<p>kaznit će se kaznom zatvora od šest mjeseci do pet godina.</p>
<p>(3) Počinitelj kaznenog djela iz stavka 1. ovoga članka koji na poziv službene osobe odustane od okupljanja, može se osloboditi kazne.</p>
<p><strong>Omogućavanje bijega osobi kojoj je oduzeta sloboda</strong></p>
<p><strong>Članak 310.</strong></p>
<p>Tko osobu kojoj je na temelju zakona oduzeta sloboda potiče na bijeg ili joj pomaže u bijegu,</p>
<p>kaznit će se kaznom zatvora do tri godine.</p>
<p><strong>Neizvršenje sudske odluke</strong></p>
<p><strong>Članak 311.</strong></p>
<p>(1) Službena ili odgovorna osoba koja ne izvrši pravomoćnu sudsku odluku koju je bila dužna izvršiti, a time ne čini neko drugo kazneno djelo za koje je propisana teža kazna,</p>
<p>kaznit će se kaznom zatvora do dvije godine.</p>
<p>(2) Kaznom iz stavka 1. ovoga članka kaznit će se tko krši sigurnosnu mjeru koja mu je određena pravomoćnom presudom.</p>
<p>(3) Kaznom iz stavka 1. ovoga članka kaznit će se tko se ne pridržava samostalne mjere opreza koja mu je određena sudskom odlukom.</p>
<p>(4) Nema kaznenog djela iz stavka 2. ovoga članka ako je kršenje obveze iz stavka 2. dovelo do primjene članka 55. stavka 9. ili članka 58. stavka 5. ovoga Zakona.</p>
<p><strong>Prisila prema pravosudnom dužnosniku</strong></p>
<p><strong>Članak 312.</strong></p>
<p>Tko suca, državnog odvjetnika, javnog bilježnika ili drugog pravosudnog dužnosnika ili službenika silom ili prijetnjom kakvim zlom spriječi poduzeti neku radnju ili donijeti neku odluku u okviru njegovih ovlasti ili prisili na poduzimanje neke radnje ili donošenje neke odluke u okviru ili izvan njegove ovlasti,</p>
<p>kaznit će se kaznom zatvora od šest mjeseci do pet godina.</p>
<p><strong>Nadripisarstvo</strong></p>
<p><strong>Članak 313.</strong></p>
<p>Tko se neovlašteno bavi pružanjem pravne pomoći uz naplatu,</p>
<p>kaznit će se kaznom zatvora do šest mjeseci.</p>
<p><strong>GLAVA TRIDESETA (XXX.)KAZNENA DJELA PROTIV JAVNOG REDA</strong></p>
<p><strong>Prisila prema službenoj osobi</strong></p>
<p><strong>Članak 314.</strong></p>
<p>(1) Tko silom ili prijetnjom da će izravno uporabiti silu spriječi službenu osobu u obavljanju službene radnje koja je u okviru njezinih ovlasti ili je prisili na obavljanje službene radnje u okviru ili izvan njezinih ovlasti,</p>
<p>kaznit će se kaznom zatvora od šest mjeseci do pet godina.</p>
<p>(2) Ako je kaznenim djelom iz stavka 1. ovoga članka doveden u opasnost život ili tijelo službene osobe ili joj je nanesena tjelesna ozljeda ili je uporabljeno oružje ili opasno oruđe,</p>
<p>počinitelj će se kazniti kaznom zatvora od jedne do osam godina.</p>
<p>(3) Tko kazneno djelo iz stavka 1. ili 2. ovoga članka počini prema osobi koja ovlašteno pomaže službenoj osobi u obavljanju službene radnje, kaznit će se kao da je djelo počinio prema službenoj osobi.</p>
<p>(4) Počinitelj kaznenog djela iz stavka 1., 2., i 3. ovoga članka koji je bio izazvan protuzakonitim, bezobzirnim ili osobito grubim postupanjem službene osobe ili osobe koja joj ovlašteno pomaže, može se osloboditi kazne.</p>
<p><strong>Napad na službenu osobu</strong></p>
<p><strong>Članak 315.</strong></p>
<p>(1) Tko silom ili prijetnjom uporabe sile izvan slučajeva iz članka 312. i članka 314. ovoga Zakona napadne vojnu osobu, policijskog službenika, ovlaštenu službenu osobu Vojne policije, službenu osobu kojoj je povjereno čuvanje osoba kojima je na temelju zakona oduzeta sloboda, kad obavljaju službenu dužnost,</p>
<p>kaznit će se kaznom zatvora od šest mjeseci do pet godina.</p>
<p>(2) Kaznom iz stavka 1. ovoga članka kaznit će se tko silom ili prijetnjom uporabe sile pruža otpor službenoj osobi u obavljanju njezine službene radnje ili u provođenju zakonite odluke ili mjere državnog tijela.</p>
<p>(3) Tko kazneno djelo iz stavka 1. i 2. ovoga članka počini prema osobi koja ovlašteno pomaže službenoj osobi u obavljanju službene radnje, kaznit će se kao da je djelo počinio prema službenoj osobi.</p>
<p>(4) Ako je kaznenim djelom iz stavka 1., 2. i 3. ovoga članka doveden u opasnost život ili tijelo službene osobe ili osobe koja joj pomaže u obavljanju službene radnje ili joj je nanesena tjelesna ozljeda ili je uporabljeno oružje ili opasno oruđe,</p>
<p>počinitelj će se kazniti kaznom zatvora od jedne do osam godina.</p>
<p>(5) Počinitelj kaznenog djela iz stavka 1., 2. i 3. ovoga članka koji je bio izazvan protuzakonitim, bezobzirnim ili osobito grubim postupanjem službene osobe ili osobe koja joj ovlašteno pomaže, može se osloboditi kazne.</p>
<p><strong>Prisila prema zdravstvenom radniku</strong></p>
<p><strong>Članak 315.a</strong></p>
<p>(1) Tko doktora medicine, doktora dentalne medicine ili drugog zdravstvenog radnika koji zdravstvenu djelatnost obavlja kao javnu službu silom ili prijetnjom da će izravno uporabiti silu spriječi u obavljanju njegove zdravstvene djelatnosti,</p>
<p>kaznit će se kaznom zatvora do tri godine.</p>
<p>(2) Ako je kaznenim djelom iz stavka 1. ovoga članka doveden u opasnost život ili tijelo doktora medicine, doktora dentalne medicine ili drugog zdravstvenog radnika ili mu je nanesena tjelesna ozljeda ili je uporabljeno oružje ili opasno oruđe,</p>
<p>počinitelj će se kazniti kaznom zatvora od šest mjeseci do pet godina.</p>
<p>(3) Počinitelj kaznenog djela iz stavka 1. i 2. ovoga članka koji je bio izazvan protuzakonitim, bezobzirnim ili grubim postupanjem doktora medicine, doktora dentalne medicine ili drugog zdravstvenog radnika može se osloboditi kazne.</p>
<p><strong>Prisila prema osobi koja obavlja poslove od javnog interesa ili u javnoj službi</strong></p>
<p><strong>Članak 315.b</strong></p>
<p>(1)Tko osobu u obavljanju poslova od javnog interesa ili javnog službenika u obavljanju javne službe silom ili prijetnjom da će izravno uporabiti silu spriječi u obavljanju poslova od javnog interesa ili javne službe,</p>
<p>kaznit će se kaznom zatvora do tri godine.</p>
<p>(2) Ako je kaznenim djelom iz stavka 1. ovoga članka doveden u opasnost život ili tijelo osobe koja obavlja poslove od javnog interesa ili javnog službenika ili mu je nanesena tjelesna ozljeda ili je uporabljeno oružje ili opasno oruđe,</p>
<p>počinitelj će se kazniti kaznom zatvora od šest mjeseci do pet godina.</p>
<p>(3) Počinitelj kaznenog djela iz stavka 1. i 2. ovoga članka koji je bio izazvan protuzakonitim, bezobzirnim ili grubim postupanjem osobe koja obavlja poslove od javnog interesa ili javnog službenika može se osloboditi kazne.</p>
<p><strong>Lažna uzbuna</strong></p>
<p><strong>Članak 316.</strong></p>
<p>Tko lažno obavijesti policiju ili drugu javnu službu koja osigurava red ili pruža pomoć o događaju koji iziskuje hitno djelovanje te službe,</p>
<p>kaznit će se kaznom zatvora do tri godine.</p>
<p><strong>Skidanje i povreda službenog pečata i znaka</strong></p>
<p><strong>Članak 317.</strong></p>
<p>(1) Tko skine ili povrijedi službeni pečat ili znak koji je ovlaštena službena osoba stavila radi osiguranja predmeta, prostorije ili prostora, ili tko bez skidanja ili povrede pečata ili znaka uđe u takav prostor ili prostoriju ili otvori osigurani predmet,</p>
<p>kaznit će se kaznom zatvora do tri godine.</p>
<p>(2) Za pokušaj kaznenog djela iz stavka 1. ovoga članka počinitelj će se kazniti.</p>
<p><strong>Oduzimanje ili uništenje službenog pečata ili službenog spisa</strong></p>
<p><strong>Članak 318.</strong></p>
<p>(1) Tko protupravno oduzme, sakrije, uništi, ošteti ili na drugi način učini neuporabljivim službeni pečat, knjigu, spis ili ispravu,</p>
<p>kaznit će se kaznom zatvora do tri godine.</p>
<p>(2) Ako djelo iz stavka 1. ovoga članka počini službena osoba kojoj je službeni pečat, knjiga, spis ili isprava povjerena ili bila dostupna u obavljanju njezine službene dužnosti,</p>
<p>kaznit će se kaznom zatvora od šest mjeseci do pet godina.</p>
<p>(3) Za pokušaj kaznenog djela iz stavka 1. ovoga članka počinitelj će se kazniti.</p>
<p><strong>Oštećenje i nedozvoljeni izvoz kulturnog dobra</strong></p>
<p><strong>Članak 319.</strong></p>
<p>(1) Tko ošteti ili uništi kulturno dobro,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko bez odobrenja nadležnog tijela trajno izveze ili iznese iz Republike Hrvatske kulturno dobro ili ga ne vrati u Republiku Hrvatsku u roku određenom odobrenjem.</p>
<p>(3) Ako je zbog kaznenog djela iz stavka 1. i 2. ovoga članka nastupila znatna šteta ili se radi o kulturnom dobru od nacionalnog značenja,</p>
<p>počinitelj će se kazniti kaznom zatvora od šest mjeseci do pet godina.</p>
<p>(4) Za pokušaj kaznenog djela iz stavka 1. i 2. ovoga članka počinitelj će se kazniti.</p>
<p><strong>Nedozvoljeno obavljanje istraživačkih radova i prisvajanje kulturnog dobra</strong></p>
<p><strong>Članak 320.</strong></p>
<p>(1) Tko protivno zabrani ili bez odobrenja nadležnog tijela na kulturnom dobru obavi konzervatorske, restauratorske, istraživačke ili druge radove, arheološka iskopavanja ili istraživanja, pa zbog toga kulturno dobro bude uništeno, oštećeno ili izgubi svojstvo kulturnog dobra,</p>
<p>kaznit će se kaznom zatvora do tri godine.</p>
<p>(2) Ako je kazneno djelo iz stavka 1. ovoga članka počinjeno prema kulturnom dobru od nacionalnog značenja ili je prouzročena znatna šteta,</p>
<p>počinitelj će se kazniti kaznom zatvora od šest mjeseci do pet godina.</p>
<p>(3) Kaznom iz stavka 2. ovoga članka kaznit će se tko prigodom arheoloških ili drugih istraživanja prisvoji iskopan ili nađen predmet koji predstavlja kulturno dobro.</p>
<p><strong>Uništavanje ili prikrivanje arhivskog gradiva</strong></p>
<p><strong>Članak 321.</strong></p>
<p>Tko protivno propisima uništi, prikriva ili učini neuporabljivom arhivsko ili registraturno gradivo, ili ga iznese iz Republike Hrvatske bez odobrenja nadležnog državnog tijela,</p>
<p>kaznit će se kaznom zatvora od šest mjeseci do pet godina.</p>
<p><strong>Neovlašteno obavljanje službene radnje</strong></p>
<p><strong>Članak 322.</strong></p>
<p>Tko neovlašteno izvrši kakvu radnju koju je ovlaštena izvršiti samo službena ili vojna osoba,</p>
<p>kaznit će se kaznom zatvora do jedne godine</p>
<p><strong>Protupravna naplata</strong></p>
<p><strong>Članak 323.</strong></p>
<p>(1) Tko od drugog silom ili ozbiljnom prijetnjom naplati tražbinu koju ovaj duguje njemu ili drugoj osobi, kaznit će se kaznom zatvora od šest mjeseci do pet godina.</p>
<p>(2) Ako je pri počinjenju kaznenog djela iz stavka 1. ovoga članka počinitelj uporabio silu ili prijetnju da će izravno napasti na život ili tijelo dužnika ili druge osobe,</p>
<p>kaznit će se kaznom zatvora od jedne do osam godina.</p>
<p>(3) Ako je pri počinjenju kaznenog djela iz stavka 2. ovoga članka uporabljeno oružje ili opasno oruđe,</p>
<p>počinitelj će se kazniti kaznom zatvora od jedne do deset godina.</p>
<p><strong>Nasilničko ponašanje</strong></p>
<p><strong>Članak 323.a</strong></p>
<p>(1) Tko nasiljem, zlostavljanjem, iživljavanjem ili drugim osobito drskim ponašanjem na javnom mjestu drugoga dovede u ponižavajući položaj, a time nije počinjeno teže kazneno djelo,</p>
<p>kaznit će se kaznom zatvora do tri godine.</p>
<p>(2) Tko djelo iz stavka 1. ovoga članka počini iz mržnje, prema bliskoj osobi ili prema osobi posebno ranjivoj zbog njezine dobi, teže tjelesne ili duševne smetnje ili trudnoće,</p>
<p>kaznit će se kaznom zatvora od šest mjeseci do pet godina.</p>
<p><strong>Izazivanje nereda</strong></p>
<p><strong>Članak 324.</strong></p>
<p>(1) Tko sudjeluje u mnoštvu koje nasiljem prema drugim osobama ili stvarima ili prijetnjom da će počiniti nasilje ugrožava javni red ili potiče mnoštvo na nasilje,</p>
<p>kaznit će se kaznom zatvora do tri godine.</p>
<p>(2) Ako je kazneno djelo iz stavka 1. ovoga članka počinjeno iz mržnje, prema većem broju osoba, uz uporabu oružja ili opasnog oruđa ili dovede u opasnost život ili tijelo druge osobe ili je dovelo do znatne imovinske štete,</p>
<p>počinitelj će se kazniti kaznom zatvora od šest mjeseci do pet godina.</p>
<p>(3) Sudionik iz stavka 1. i 2. ovoga članka koji se udalji na zahtjev službene osobe prije nego što je sam počinio nasilje neće se kazniti za kazneno djelo iz stavka 1. i 2. ovoga članka.</p>
<p><strong>Javno poticanje na nasilje i mržnju</strong></p>
<p><strong>Članak 325.</strong></p>
<p>(1) Tko putem tiska, radija, televizije, računalnog sustava ili mreže, na javnom skupu ili na drugi način javno potiče ili javnosti učini dostupnim letke, slike ili druge materijale kojima se poziva na nasilje ili mržnju usmjerenu prema skupini ljudi ili pripadniku skupine zbog njihove rasne, vjerske, nacionalne ili etničke pripadnosti, jezika, podrijetla, boje kože, spola, spolnog opredjeljenja, rodnog identiteta, invaliditeta ili kakvih drugih osobina,</p>
<p>kaznit će se kaznom zatvora do tri godine.</p>
<p>(2) Tko organizira ili vodi grupu od tri ili više osoba radi počinjenja djela iz stavka 1. ovoga članka,</p>
<p>kaznit će se kaznom zatvora od šest mjeseci do pet godina.</p>
<p>(3) Tko sudjeluje u udruženju iz stavka 2. ovoga članka,</p>
<p>kaznit će se kaznom zatvora do jedne godine.</p>
<p>(4) Kaznom iz stavka 1. ovoga članka kaznit će se tko javno odobrava, poriče ili znatno umanjuje kazneno djelo genocida, zločina agresije, zločina protiv čovječnosti ili ratnog zločina, usmjereno prema skupini ljudi ili pripadniku skupine zbog njihove rasne, vjerske, nacionalne ili etničke pripadnosti, podrijetla ili boje kože, na način koji je prikladan</p>
<p>potaknuti nasilje ili mržnju protiv takve skupine ili pripadnika te skupine.</p>
<p>(5) Za pokušaj kaznenog djela iz stavka 1. i 4. ovoga članka počinitelj će se kazniti.</p>
<p><strong>Protuzakonito ulaženje, kretanje i boravak u Republici Hrvatskoj, drugoj državi članici Europske unije ili potpisnici</strong></p>
<p><strong>Šengenskog sporazuma</strong></p>
<p><strong>Članak 326.</strong></p>
<p>(1) Tko iz koristoljublja omogući ili pomogne drugoj osobi nedozvoljeno ući, izići, kretati se ili boraviti u Republici Hrvatskoj ili drugoj državi članici Europske unije ili potpisnici Šengenskog sporazuma,</p>
<p>kaznit će se kaznom zatvora od jedne do osam godina.</p>
<p>(2) Ako je pri počinjenju kaznenog djela iz stavka 1. ovoga članka doveden u opasnost život ili tijelo osobe koja nedozvoljeno ulazi, kreće se ili boravi u Republici Hrvatskoj ili drugoj državi članici Europske unije ili potpisnici Šengenskog sporazuma, ili je s njom postupano na nečovječan ili ponižavajući način, ili je djelo počinila službena osoba u obavljanju službene dužnosti,</p>
<p>počinitelj će se kazniti kaznom zatvora od tri do dvanaest godina.</p>
<p><strong>Dogovor za počinjenje kaznenog djela</strong></p>
<p><strong>Članak 327.</strong></p>
<p>(1) Tko se s drugim dogovori da će počiniti kazneno djelo za koje se po zakonu može izreći kazna zatvora u trajanju duljem od tri godine,</p>
<p>kaznit će se kaznom zatvora do tri godine.</p>
<p>(2) Počinitelj koji otkrije dogovor iz stavka 1. ovoga članka prije nego što je dogovoreno kazneno djelo počinjeno može se osloboditi kazne.</p>
<p><strong>Zločinačko udruženje</strong></p>
<p><strong>Članak 328.</strong></p>
<p>(1) Tko organizira ili vodi zločinačko udruženje,</p>
<p>kaznit će se kaznom zatvora od šest mjeseci do pet godina.</p>
<p>(2) Tko sudjeluje u udruženju iz stavka 1. ovoga članka, a da nije još počinio ni jedno kazneno djelo za to udruženje, ili poduzme neku radnju koja nije kazneno djelo, ali za koju zna da doprinosi ostvarenju cilja zločinačkog udruženja, ili financijski ili na drugi način podupire zločinačko udruženje,</p>
<p>kaznit će se kaznom zatvora do tri godine.</p>
<p>(3) Počinitelj kaznenog djela iz stavka 1. i 2. ovoga članka koji pravodobnim otkrivanjem zločinačkog udruženja spriječi počinjenje kaznenih djela navedenih u stavku 4. ovoga članka ili pripadnik zločinačkog udruženja koji ga otkrije prije nego što u njegovom sastavu ili za njega počini kazneno djelo navedeno u stavku 4. ovoga članka može se osloboditi kazne.</p>
<p>(4) Zločinačko udruženje čine najmanje tri osobe koje su se udružile sa zajedničkim ciljem počinjenja jednog ili više kaznenih djela, za koja se može izreći kazna zatvora od tri godine ili teža, a koje ne uključuje udruženje koje čine osobe slučajno povezane za neposredno počinjenje jednog kaznenog djela.</p>
<p><strong>Počinjenje kaznenog djela u sastavu zločinačkog udruženja</strong></p>
<p><strong>Članak 329.</strong></p>
<p>(1) Tko znajući za cilj zločinačkog udruženja ili njegove kriminalne aktivnosti počini kazneno djelo u sastavu takvog udruženja ili potakne drugoga na počinjenje kaznenog djela u sastavu takvog udruženja kaznit će se:</p>
<ol>
<li>
<p>za kazneno djelo za koje je propisana gornja granica kazne tri godine kaznom zatvora od šest mjeseci do pet godina,</p>
</li>
<li>
<p>za kazneno djelo za koje je propisana gornja granica kazne pet godina kaznom zatvora od jedne do deset godina,</p>
</li>
<li>
<p>za kazneno djelo za koje je propisana gornja granica kazne osam godina kaznom zatvora od tri do dvanaest godina,</p>
</li>
<li>
<p>za kazneno djelo za koje je propisana gornja granica kazne deset ili dvanaest godina kaznom zatvora od tri do petnaest godina,</p>
</li>
<li>
<p>za kazneno djelo za koje je propisana gornja granica kazne petnaest godina kaznom zatvora od pet do dvadeset godina,</p>
</li>
<li>
<p>za kazneno djelo za koje je propisana gornja granica kazne dvadeset godina kaznom zatvora od najmanje deset godina ili dugotrajnim zatvorom.</p>
</li>
</ol>
<p>(2) Tko znajući za cilj zločinačkog udruženja ili njegove kriminalne aktivnosti pomogne drugome u počinjenju kaznenog djela u sastavu takvog udruženja kaznit će se kaznom propisanom u stavku 1. ovoga članka, a može se i blaže kazniti.</p>
<p>(3) Ako počinitelj iz stavka 1. ili 2. ovoga članka bitno pridonese otkrivanju zločinačkog udruženja može se blaže kazniti.</p>
<p><strong>Izrada i nabavljanje oružja i sredstava namijenjenih počinjenju kaznenog djela</strong></p>
<p><strong>Članak 330.</strong></p>
<p>(1) Tko oružje, eksplozivne tvari ili sredstva potrebna za njihovu izradu, kao i otrove za koje zna da su namijenjeni počinjenju kaznenog djela, izrađuje, nabavlja ili drugome omogućuje da do njih dođe,</p>
<p>kaznit će se kaznom zatvora do tri godine.</p>
<p>(2) Tko izradi ili drugome ustupi lažni ključ, otpirač, elektronički uređaj ili neko drugo sredstvo ili napravu za provaljivanje, iako zna da je namijenjeno počinjenju kaznenog djela,</p>
<p>kaznit će se kaznom zatvora do jedne godine.</p>
<p>(3) Sredstva iz stavka 1. i 2. ovoga članka će se oduzeti.</p>
<p><strong>Nedozvoljeno posjedovanje, izrada i nabavljanje oružja i eksplozivnih tvari</strong></p>
<p><strong>Članak 331.</strong></p>
<p>(1) Tko neovlašteno izrađuje, nabavlja, posjeduje, prodaje ili na drugi način sebi ili drugome pribavlja u posjed vatreno oružje, streljivo, eksplozivne tvari ili njihove sastavne ili rezervne dijelove čije je nabavljanje, prodaja ili posjedovanje građanima zabranjeno,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko neovlašteno izrađuje radi prodaje, prodaje drugome ili drugome pribavlja u posjed vatreno oružje, streljivo, eksplozivne tvari ili njihove sastavne ili rezervne dijelove čije je nabavljanje, prodaja ili posjedovanje građanima dozvoljeno samo uz prethodno odobrenje.</p>
<p>(3) Tko neovlašteno posjeduje, nabavi, izradi, proda ili razmjeni, uveze ili izveze veće količine vatrenog oružja, streljiva, eksplozivnih tvari ili njihovih sastavnih ili rezervnih dijelova,</p>
<p>kaznit će se kaznom zatvora od šest mjeseci do pet godina.</p>
<p>(4) Kaznom iz stavka 3. ovoga članka kaznit će se tko izrađuje ili usavršava, proizvodi, nabavlja, skladišti, nudi na prodaju, prodaje ili kupuje, posreduje u kupnji ili prodaji, posjeduje, prenosi ili prevozi kemijsko ili biološko oružje ili drugo sredstvo borbe koje je zabranjeno međunarodnim pravom.</p>
<p>(5) Kaznom iz stavka 1. ovoga članka kaznit će se tko prodaje ili izvozi oružje u zemlju u kojoj se djeca koriste kao plaćenici.</p>
<p>(6) Kaznom iz stavka 1. ovoga članka kaznit će se tko neovlašteno posjeduje, nabavi, izradi, proda ili razmijeni sredstva potrebna za izradu vatrenog oružja, streljiva ili eksplozivnih tvari.</p>
<p>(7) Vatreno oružje, streljivo, eksplozivne tvari te njihovi sastavni ili rezervni dijelovi će se oduzeti.</p>
<p><strong>Izrada, nabavljanje, posjedovanje, prodaja ili davanje na uporabu sredstava za zlouporabu bezgotovinskih</strong></p>
<p><strong>instrumenata plaćanja</strong></p>
<p><strong>Članak 331.a</strong></p>
<p>(1)Tko izrađuje, prima, uveze, izveze, preveze, distribuira, nabavlja, posjeduje, prodaje ili daje na uporabu uređaje, predmete, računalne programe i računalne podatke te druga sredstva izrađena ili prilagođena za protupravno prisvajanje, krivotvorenje ili prijevaru glede bezgotovinskog instrumenta plaćanja,</p>
<p>kaznit će se kaznom zatvora do tri godine.</p>
<p>(2) Sredstva iz stavka 1. ovoga članka će se oduzeti.</p>
<p><strong>Povreda mira pokojnika</strong></p>
<p><strong>Članak 332.</strong></p>
<p>(1) Tko neovlašteno iskopa, prekopa, razruši, ošteti ili na drugi način grubo oskvrne grob, mjesto ukopa ili spomen na umrle,</p>
<p>kaznit će se kaznom zatvora do jedne godine.</p>
<p>(2) Tko neovlašteno iskopa, odnese, ošteti, uništi, sakrije ili premjesti tijelo, fetus, dio tijela ili pepeo umrle osobe, ili tko oskvrne tijelo,</p>
<p>kaznit će se kaznom zatvora do dvije godine.</p>
<p>(3) Za pokušaj kaznenog djela iz stavka 2. ovoga članka počinitelj će se kazniti.</p>
<p><strong>GLAVA TRIDESET PRVA (XXXI.)KAZNENA DJELA PROTIV BIRAČKOG PRAVA</strong></p>
<p><strong>Povreda slobode odlučivanja birača</strong></p>
<p><strong>Članak 333.</strong></p>
<p>Tko silom, ozbiljnom prijetnjom, podmićivanjem ili na drugi protuzakonit način utječe na birača da na izborima glasuje na određeni način ili da ne glasuje,</p>
<p>kaznit će se kaznom zatvora od šest mjeseci do pet godina.</p>
<p><strong>Uskrata biračkog prava</strong></p>
<p><strong>Članak 334.</strong></p>
<p>Tko u obavljanju povjerene mu dužnosti u vezi s izborima drugoga protuzakonito ne uvede u popis birača, ili ga izbriše iz tog popisa, ili mu na drugi način uskrati biračko pravo,</p>
<p>kaznit će se kaznom zatvora do tri godine.</p>
<p><strong>Zlouporaba biračkog prava</strong></p>
<p><strong>Članak 335.</strong></p>
<p>(1) Birač koji na istim izborima glasuje nakon što je već glasovao ili glasuje umjesto drugoga pod njegovim imenom,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko omogući drugome da ponovo glasuje.</p>
<p><strong>Povreda tajnosti glasovanja</strong></p>
<p><strong>Članak 336.</strong></p>
<p>Tko na izborima povrijedi tajnost glasovanja ili bez pristanka birača objavi kako je on glasovao,</p>
<p>kaznit će se kaznom zatvora do jedne godine.</p>
<p><strong>Uništenje i krivotvorenje izbornih isprava</strong></p>
<p><strong>Članak 337.</strong></p>
<p>(1) Tko uništi, prikrije, ošteti ili neovlašteno odnese kakvu ispravu o izborima ili kakav predmet koji služi za izbore,</p>
<p>kaznit će se kaznom zatvora od šest mjeseci do pet godina.</p>
<p>(2) Kaznom iz stavka 1. ovoga članka kaznit će se tko uvede u popis birača nepostojeću osobu, umrlu osobu ili osobu koja nema biračko pravo.</p>
<p><strong>Izborna prijevara</strong></p>
<p><strong>Članak 338.</strong></p>
<p>Tko dodavanjem, oduzimanjem, brisanjem glasova ili na drugi način krivotvori rezultat izbora,</p>
<p>kaznit će se kaznom zatvora od šest mjeseci do pet godina.</p>
<p><strong>Podmićivanje zastupnika</strong></p>
<p><strong>Članak 339.</strong></p>
<p>(1) Tko kao zastupnik u Hrvatskom saboru, Europskom parlamentu, zakonodavnom tijelu ili predstavničkom tijelu strane države ili međunarodne javne organizacije ili kao vijećnik u predstavničkom tijelu jedinice lokalne i područne (regionalne) samouprave zahtijeva ili primi mito ili prihvati ponudu ili obećanje mita za sebe ili drugoga kako bi u zakonodavnom ili predstavničkom tijelu glasovao na određen način,</p>
<p>kaznit će se kaznom zatvora od jedne do osam godina.</p>
<p>(2) Kaznom iz stavka 1. ovoga članka kaznit će se tko zastupniku u Hrvatskom saboru, Europskom parlamentu, u zakonodavnom tijelu ili predstavničkom tijelu strane države ili međunarodne javne organizacije ili vijećniku u predstavničkom tijelu jedinice lokalne i područne (regionalne) samouprave ponudi, obeća ili dade mito namijenjeno toj ili drugoj osobi kako bi u zakonodavnom ili predstavničkom tijelu glasovao na određen način ili tko posreduje pri takvom podmićivanju.</p>
<p>(3) Strana država u stavcima 1. i 2. ovoga članka uključuje sve razine vlasti te države ili organiziranog stranog područja.</p>
<p><strong>GLAVA TRIDESET DRUGA (XXXII.)KAZNENA DJELA PROTIV REPUBLIKE HRVATSKE</strong></p>
<p><strong>Veleizdaja</strong></p>
<p><strong>Članak 340.</strong></p>
<p>Tko uporabom sile ili prijetnjom uporabe sile ili na drugi protupravan način ugrozi teritorijalnu cjelovitost ili ustavno ustrojstvo Republike Hrvatske,</p>
<p>kaznit će se kaznom zatvora najmanje pet godina.</p>
<p><strong>Priznavanje okupacije i kapitulacije</strong></p>
<p><strong>Članak 341.</strong></p>
<p>Tko potpiše ili prizna kapitulaciju ili tko prihvati ili prizna okupaciju Republike Hrvatske ili dijela njezinog državnog područja,</p>
<p>kaznit će se kaznom zatvora najmanje pet godina.</p>
<p><strong>Sprječavanje borbe protiv neprijatelja</strong></p>
<p><strong>Članak 342.</strong></p>
<p>(1) Građanin Republike Hrvatske koji za vrijeme rata ili oružanog sukoba u kojem sudjeluje i Republika Hrvatska sprječava građane Republike Hrvatske ili njezinih saveznika da se bore protiv neprijatelja,</p>
<p>kaznit će se kaznom zatvora od jedne do deset godina.</p>
<p>(2) Građanin Republike Hrvatske u smislu ove glave je i stranac s prebivalištem u Republici Hrvatskoj.</p>
<p><strong>Služba u neprijateljskoj vojsci</strong></p>
<p><strong>Članak 343.</strong></p>
<p>(1) Građanin Republike Hrvatske koji za vrijeme rata ili oružanog sukoba u kojem sudjeluje Republika Hrvatska služi u neprijateljskoj vojsci ili se nalazi u drugim oružanim skupinama koje neprijateljski borbeno djeluju protiv Republike Hrvatske ili njezinih saveznika,</p>
<p>kaznit će se kaznom zatvora od tri do petnaest godina.</p>
<p>(2) Kaznom iz stavka 1. ovoga članka kaznit će se tko građane Republike Hrvatske nagovara, prikuplja, odvodi, ili ih na drugi način vrbuje za službu u neprijateljskoj vojsci, ili oružanim skupinama koje neprijateljski borbeno djeluju protiv Republike Hrvatske ili njezinih saveznika ili za sudjelovanje u ratu ili oružanom sukobu protiv Republike Hrvatske ili</p>
<p>njezinih saveznika.</p>
<p><strong>Pomaganje neprijatelju</strong></p>
<p><strong>Članak 344.</strong></p>
<p>Građanin Republike Hrvatske koji za vrijeme rata ili oružanog sukoba u kojem sudjeluje Republika Hrvatska pomaže neprijatelju u provedbi prisilnih mjera prema građanima ili koji politički ili gospodarski surađuje s neprijateljem,</p>
<p>kaznit će se kaznom zatvora od jedan do deset godina.</p>
<p><strong>Podrivanje vojne i obrambene moći države</strong></p>
<p><strong>Članak 345.</strong></p>
<p>Tko uništi, učini neuporabljivim ili omogući da prijeđu u neprijateljske ruke obrambena postrojenja, objekti, položaji, naoružanje ili druga vojna i obrambena sredstva ili preda trupe neprijatelju ili na drugi način omete ili dovede u opasnost vojne i obrambene mjere i moć Republike Hrvatske,</p>
<p>kaznit će se kaznom zatvora od tri do petnaest godina.</p>
<p><strong>Prisila prema najvišim državnim dužnosnicima Republike Hrvatske</strong></p>
<p><strong>Članak 346.</strong></p>
<p>(1) Tko izvan slučajeva iz članka 97. ovoga Zakona silom ili prijetnjom da će izravno uporabiti silu spriječi predsjednika Republike Hrvatske, predsjednika ili zastupnika Hrvatskog sabora, predsjednika ili člana Vlade Republike Hrvatske, predsjednika ili suca Ustavnog suda Republike Hrvatske, predsjednika Vrhovnog suda Republike Hrvatske i glavnog državnog odvjetnika Republike Hrvatske u izvršavanju njihove dužnosti ili ih prisili izvršiti tu dužnost na određen način,</p>
<p>kaznit će se kaznom zatvora od jedne do osam godina.</p>
<p>(2) Ako je kaznenim djelom iz stavka 1. ovoga članka doveden u opasnost život ili tijelo osobe iz stavka 1. ovoga članka ili joj je nanesena tjelesna ozljeda ili je uporabljeno oružje ili opasno oruđe,</p>
<p>počinitelj će se kazniti kaznom zatvora od tri do dvanaest godina.</p>
<p><strong>Odavanje tajnih podataka</strong></p>
<p><strong>Članak 347.</strong></p>
<p>(1) Tko tajne podatke koji su mu povjereni učini dostupnim neovlaštenoj osobi,</p>
<p>kaznit će se kaznom zatvora od šest mjeseci do pet godina.</p>
<p>(2) Tko pribavi tajni podatak s ciljem da ga on ili druga osoba neovlašteno upotrijebi, ili tko drugome učini dostupnim takav podatak u čiji je posjed došao slučajno,</p>
<p>kaznit će se kaznom zatvora do tri godine.</p>
<p>(3) Tko djelo iz stavka 1. i 2. ovoga članka počini iz koristoljublja,</p>
<p>kaznit će se kaznom zatvora od jedne do deset godina.</p>
<p>(4) Tko kazneno djelo iz stavka 1. i 2. ovoga članka počini za vrijeme ratnog stanja ili neposredne ratne opasnosti,</p>
<p>kaznit će se kaznom zatvora od tri do dvanaest godina.</p>
<p>(5) Tko kazneno djelo iz stavka 1. ovoga članka počini iz nehaja,</p>
<p>kaznit će se kaznom zatvora do tri godine</p>
<p><strong>Špijunaža</strong></p>
<p><strong>Članak 348.</strong></p>
<p>(1) Tko tajne podatke koji su mu povjereni ili do kojih je došao na protupravan način, učini dostupnim stranoj državi, stranoj organizaciji, stranoj pravnoj osobi ili osobi koja za njih radi,</p>
<p>kaznit će se kaznom zatvora od jedne do deset godina.</p>
<p>(2) Tko neovlašteno prikuplja tajne podatke, s ciljem da ih učini dostupnim stranoj državi, stranoj organizaciji, stranoj pravnoj osobi ili osobi koja za njih radi,</p>
<p>kaznit će se kaznom zatvora od šest mjeseci do pet godina.</p>
<p>(3) Tko za stranu državu ili organizaciju organizira obavještajnu službu na području Republike Hrvatske, ili stupi u stranu obavještajnu službu koja djeluje protiv interesa Republike Hrvatske ili joj pomaže u radu,</p>
<p>kaznit će se kaznom zatvora od jedne do deset godina.</p>
<p>(4) Tko kazneno djelo iz stavka 1. i 3. ovoga članka počini u vrijeme rata ili oružanog sukoba u kojem sudjeluje Republika Hrvatska,</p>
<p>kaznit će se kaznom zatvora najmanje pet godina.</p>
<p>(5) Tko kazneno djelo iz stavka 2. ovoga članka počini u vrijeme rata ili oružanog sukoba u kojem sudjeluje Republika Hrvatska,</p>
<p>kaznit će se kaznom zatvora od tri do petnaest godina.</p>
<p><strong>Povreda ugleda Republike Hrvatske</strong></p>
<p><strong>Članak 349.</strong></p>
<p>Tko javno izvrgne ruglu, preziru ili grubom omalovažavanju Republiku Hrvatsku, njezinu zastavu, grb ili himnu,</p>
<p>kaznit će se kaznom zatvora do jedne godine.</p>
<p><strong>Pripremanje kaznenih djela protiv Republike Hrvatske</strong></p>
<p><strong>Članak 350.</strong></p>
<p>Tko priprema počinjenje kaznenih djela iz članka 340., članka 342. i članka 345. ovoga Zakona,</p>
<p>kaznit će se kaznom zatvora od šest mjeseci do pet godina.</p>
<p><strong>Kažnjavanje za najteže oblike kaznenih djela protiv Republike Hrvatske</strong></p>
<p><strong>Članak 351.</strong></p>
<p>(1) Ako kazneno djelo iz članka 340., članka 341., članka 347. i članka 348. ovoga Zakona počini predsjednik Republike Hrvatske, predsjednik ili član Vlade Republike Hrvatske ili predsjednik Hrvatskog sabora,</p>
<p>kaznit će se kaznom zatvora najmanje deset godina ili kaznom dugotrajnog zatvora.</p>
<p>(2) Kaznom iz stavka 1. ovoga članka kaznit će se počinitelj ako je kaznenim djelima iz članka 340. do članka 348. ovoga Zakona prouzročio smrt jedne ili više osoba ili velika razaranja.</p>
<p><strong>GLAVA TRIDESET TREĆA (XXXIII.)KAZNENA DJELA PROTIV STRANE DRŽAVE ILI MEĐUNARODNE ORGANIZACIJE</strong></p>
<p><strong>Ubojstvo osobe pod međunarodnom zaštitom</strong></p>
<p><strong>Članak 352.</strong></p>
<p>(1) Tko ubije osobu pod međunarodnom zaštitom,</p>
<p>kaznit će se kaznom zatvora najmanje deset godina ili kaznom dugotrajnog zatvora.</p>
<p>(2) Osoba pod međunarodnom zaštitom je poglavar države, predsjednik vlade i ministar vanjskih poslova kad se nalaze izvan svoje države, te svaki službeni predstavnik međunarodno priznate organizacije, članovi njihove obitelji u pratnji kad se oni, njihove službene prostorije, privatni stan ili prijevozno sredstvo uočljivo mogu prepoznati da su posebno zaštićeni međunarodnim pravom.</p>
<p><strong>Otmica osobe pod međunarodnom zaštitom</strong></p>
<p><strong>Članak 353.</strong></p>
<p>(1) Tko izvrši otmicu osobe koja je pod međunarodnom zaštitom,</p>
<p>kaznit će se kaznom zatvora od tri do dvanaest godina.</p>
<p>(2) Ako je kaznenim djelom iz stavka 1. ovoga članka prouzročena smrt otete osobe,</p>
<p>počinitelj će se kazniti kaznom zatvora najmanje pet godina.</p>
<p><strong>Napad na osobu pod međunarodnom zaštitom</strong></p>
<p><strong>Članak 354.</strong></p>
<p>(1) Tko prema osobi pod međunarodnom zaštitom počini nasilje ili napadne na njezine službene prostorije, privatni stan ili prijevozno sredstvo,</p>
<p>kaznit će se kaznom zatvora od jedne do osam godina.</p>
<p>(2) Ako je kaznenim djelom iz stavka 1. ovoga članka prouzročena smrt osobe iz stavka 1. ovoga članka,</p>
<p>počinitelj će se kazniti kaznom zatvora od tri do petnaest godina.</p>
<p><strong>Prijetnja osobi pod međunarodnom zaštitom</strong></p>
<p><strong>Članak 355.</strong></p>
<p>Tko ugrozi sigurnost osobe koja je pod međunarodnom zaštitom ozbiljnom prijetnjom da će prema njoj počiniti kazneno djelo iz članka 352. do članka 354. ovoga Zakona,</p>
<p>kaznit će se kaznom zatvora od šest mjeseci do pet godina.</p>
<p><strong>Povreda ugleda strane države i međunarodne organizacije</strong></p>
<p><strong>Članak 356.</strong></p>
<p>(1) Tko javno izvrgne ruglu, preziru ili grubom omalovažavanju stranu državu, njezinu zastavu, grb, himnu,</p>
<p>kaznit će se kaznom zatvora do jedne godine.</p>
<p>(2) Kaznom iz stavka 1. ovoga članka kaznit će se tko izvrgne ruglu, preziru ili grubom omalovažavanju Ujedinjene narode, Europsku uniju, Vijeće Europe, Međunarodni crveni križ ili drugu priznatu međunarodnu organizaciju.</p>
<p>(3) Pokretanje kaznenog postupka poduzima se na temelju odobrenja Državnog odvjetnika Republike Hrvatske koji takvo odobrenje može dati nakon pribavljenog pristanka države, međunarodne organizacije ili osobe protiv koje je počinjeno kazneno djelo.</p>
<p><strong>GLAVA TRIDESET ČETVRTA (XXXIV.)KAZNENA DJELA PROTIV ORUŽANIH SNAGA REPUBLIKE HRVATSKE</strong></p>
<p><strong>Neizvršenje i odbijanje izvršenja zapovijedi</strong></p>
<p><strong>Članak 357.</strong></p>
<p>(1) Vojna osoba koja ne izvrši ili odbije izvršiti zapovijed nadređenog u vezi sa službom, pa time teško ugrozi službu,</p>
<p>kaznit će se kaznom zatvora do tri godine.</p>
<p>(2) Ako je kazneno djelo iz stavka 1. ovoga članka počinjeno u doba ratnog stanja ili neposredne ugroženosti neovisnosti i jedinstvenosti Republike Hrvatske,</p>
<p>počinitelj će se kazniti kaznom zatvora od šest mjeseci do pet godina.</p>
<p><strong>Odbijanje primanja i zlouporaba oružja</strong></p>
<p><strong>Članak 358.</strong></p>
<p>(1) Vojna osoba koja odbije primiti oružje ili ga odbije uporabiti,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se vojna osoba koja uporabi oružje protivno zapovijedi ili pravilima službe, ako time nije počinila neko drugo teže kazneno djelo.</p>
<p>(3) Ako je kazneno djelo iz stavka 1. i 2. ovoga članka počinjeno u doba ratnog stanja ili neposredne ugroženosti neovisnosti i jedinstvenosti Republike Hrvatske,</p>
<p>počinitelj će se kazniti kaznom zatvora od šest mjeseci do pet godina.</p>
<p>(4) Nema kaznenog djela iz stavka 1. ovoga članka kada se radi o vojnoj osobi kojoj je u propisanom postupku uvažen prigovor savjesti.</p>
<p><strong>Protivljenje stražaru ili straži</strong></p>
<p><strong>Članak 359.</strong></p>
<p>(1) Vojna osoba koja se protivi stražaru, straži ili drugoj vojnoj osobi u sličnoj službi, dok obavljaju svoju službenu dužnost, te vojna osoba koja ne posluša njihov poziv ili ne izvrši ili odbije izvršiti njihovu zapovijed, pa time teško ugrozi službu,</p>
<p>kaznit će se kaznom zatvora do tri godine.</p>
<p>(2) Ako je kazneno djelo iz stavka 1. ovoga članka počinjeno u doba ratnog stanja ili neposredne ugroženosti neovisnosti i jedinstvenosti Republike Hrvatske,</p>
<p>počinitelj će se kazniti kaznom zatvora od šest mjeseci do pet godina.</p>
<p><strong>Odbijanje poslušnosti</strong></p>
<p><strong>Članak 360.</strong></p>
<p>(1) Vojna osoba koja se zajedno s drugim vojnim osobama usprotivi zapovijedi nadređenoga u vezi sa službom ili je ne izvrši ili odbije izvršiti (članak 357.), primijeni silu ili prijetnju prema vojnoj osobi (članak 314.) ili napadne vojnu osobu u obavljanju službene dužnosti (članak 315.),</p>
<p>kaznit će se kaznom zatvora od jedne do osam godina.</p>
<p>(2) Ako je kazneno djelo iz stavka 1. ovoga članka počinjeno uporabom oružja, organizirano ili u doba ratnog stanja ili neposredne ugroženosti neovisnosti i jedinstvenosti Republike Hrvatske,</p>
<p>počinitelj će se kazniti kaznom zatvora od jedne do deset godina.</p>
<p>(3) Ako je kaznenim djelom iz stavka 1. i 2. ovoga članka prouzročena smrt druge osobe,</p>
<p>počinitelj će se kazniti kaznom zatvora od tri do petnaest godina.</p>
<p>(4) Ako sudionik iz stavka 1. ovoga članka posluša zapovijed nadređenog i odustane od počinjenja nekog od kaznenih djela opisanih u stavku 1. ovoga članka,</p>
<p>kaznit će se kaznom zatvora do tri godine.</p>
<p><strong>Blaže kažnjavanje za kaznena djela iz članka 357. i članka 360.</strong></p>
<p><strong>Članak 361.</strong></p>
<p>Ako je počinitelj kaznenog djela iz članka 357. stavka 1. i članka 360. stavka 1. ovoga Zakona bio izazvan protuzakonitim ili grubim postupanjem vojne osobe prema kojoj je počinjeno kazneno djelo, može se osloboditi kazne.</p>
<p><strong>Zlostavljanje i ponižavanje podređenog ili mlađeg u službi</strong></p>
<p><strong>Članak 362.</strong></p>
<p>(1) Vojna osoba koja u službi ili u vezi sa službom zlostavlja podređenoga ili mlađega u službi ili s njim postupa na ponižavajući način ili mu zlonamjerno otežava službu,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se vojna osoba koja od podređenog zahtijeva ili ga natjera da zlostavlja drugu vojnu osobu ili s njom postupa na ponižavajući način ili mu otežava službu.</p>
<p>(3) Ako je kaznenim djelom iz stavka 1. i 2. ovoga članka zlostavljanoj osobi narušeno zdravlje ili je kazneno djelo iz stavka 1. i 2. ovoga članka počinjeno prema više osoba, ili ga počinitelj uporno ponavlja,</p>
<p>počinitelj će se kazniti kaznom zatvora od šest mjeseci do pet godina.</p>
<p><strong>Povreda stražarske, unutarnje ili druge slične službe</strong></p>
<p><strong>Članak 363.</strong></p>
<p>(1) Vojna osoba koja postupi protivno propisima o stražarskoj ili unutarnjoj, odnosno drugoj sličnoj službi, pa time teško ugrozi službu,</p>
<p>kaznit će se kaznom zatvora do tri godine.</p>
<p>(2) Ako je kazneno djelo iz stavka 1. ovoga članka počinjeno kod skladišta oružja, streljiva ili minsko-eksplozivnih sredstava, ili kod drugog objekta posebno važnog za obranu ili je njime prouzročena teška tjelesna ozljeda ili imovinska šteta velikih razmjera,</p>
<p>počinitelj će se kazniti kaznom zatvora od jedne do osam godina.</p>
<p>(3) Ako je kazneno djelo iz stavka 1. i 2. ovoga članka počinjeno u doba ratnog stanja ili neposredne ugroženosti neovisnosti i jedinstvenosti Republike Hrvatske,</p>
<p>počinitelj će se kazniti kaznom zatvora od jedne do osam godina.</p>
<p><strong>Podnošenje neistinitih izvješća i neizvješćivanje</strong></p>
<p><strong>Članak 364.</strong></p>
<p>(1) Vojna osoba koja u obavljanju dužnosti ne podnese izvješće ili u izvješću prešuti neku činjenicu koju ne bi smjela prešutjeti ili podnese izvješće neistinitog sadržaja pa time ugrozi službu,</p>
<p>kaznit će se kaznom zatvora do tri godine.</p>
<p>(2) Ako je kazneno djelo iz stavka 1. ovoga članka počinjeno u doba ratnog stanja ili neposredne ugroženosti neovisnosti i jedinstvenosti Republike Hrvatske,</p>
<p>počinitelj će se kazniti kaznom zatvora od šest mjeseci do pet godina.</p>
<p>(3) Vojna osoba koja u doba ratnog stanja ili neposredne ugroženosti neovisnosti i jedinstvenosti Republike Hrvatske ne izvijesti nadređenog, starijeg ili vojno zapovjedništvo o događaju koji očito zahtijeva neodgodivo poduzimanje vojnih mjera,</p>
<p>kaznit će se kaznom zatvora do jedne godine.</p>
<p>(4) Za pokušaj kaznenog djela iz stavka 1. ovoga članka počinitelj će se kazniti.</p>
<p><strong>Nepoduzimanje mjera za zaštitu vojne postrojbe</strong></p>
<p><strong>Članak 365.</strong></p>
<p>(1) Vojna osoba koja ne poduzme propisane, zapovjeđene ili druge očito potrebne mjere za čuvanje života i zdravlja ljudi koji su joj povjereni, za osiguranje i održavanje u ispravnom stanju objekata, predmeta i sredstava koji služe bojevoj spremnosti, za urednu opskrbu hranom, opremom i materijalom postrojbe koja joj je povjerena, za čuvanje i njegu</p>
<p>službenih životinja, ili da se na vrijeme i propisno obave osiguravajući radovi ili osiguranje objekata koji su joj povjereni, pa time izazove opasnost za život ili tijelo ljudi,</p>
<p>kaznit će se kaznom zatvora do tri godine.</p>
<p>(2) Ako je kaznenim djelom iz stavka 1. ovoga članka prouzročena teška tjelesna ozljeda neke osobe ili znatna imovinska šteta,</p>
<p>počinitelj će se kazniti kaznom zatvora od jedne do osam godina.</p>
<p>(3) Ako je kazneno djelo iz stavka 1. i 2. ovoga članka počinjeno u doba ratnog stanja ili neposredne ugroženosti neovisnosti i jedinstvenosti Republike Hrvatske,</p>
<p>počinitelj će se kazniti kaznom zatvora od tri do petnaest godina.</p>
<p>(4) Ako je kazneno djelo iz stavka 2. ovoga članka počinjeno iz nehaja počinitelj će se kazniti kaznom zatvora do tri godine, a ako je kazneno djelo iz stavka 3. ovoga članka počinjeno iz nehaja kaznom zatvora od jedne do osam godina.</p>
<p><strong>Neosiguranje na vojnim vježbama</strong></p>
<p><strong>Članak 366.</strong></p>
<p>(1) Tko na vojnoj vježbi, obuci ili u obavljanju pokusa ne poduzme propisane, zapovjeđene ili očito potrebne mjere osiguranja ili opreza, pa time izazove opasnost za život ili tijelo ljudi,</p>
<p>kaznit će se kaznom zatvora do tri godine.</p>
<p>(2) Ako je kaznenim djelom iz stavka 1. ovoga članka prouzročena teška tjelesna ozljeda neke osobe, ili znatna imovinska šteta, ili je kazneno djelo iz stavka 1. ovoga članka počinjeno u doba ratnog stanja ili neposredne ugroženosti neovisnosti i jedinstvenosti Republike Hrvatske,</p>
<p>počinitelj će se kazniti kaznom zatvora od jedne do osam godina.</p>
<p>(3) Ako je kazneno djelo iz stavka 1. ovoga članka počinjeno iz nehaja,</p>
<p>počinitelj će se kazniti kaznom zatvora do jedne godine.</p>
<p>(4) Ako je kaznenim djelom iz stavka 3. ovoga članka prouzročena teška tjelesna ozljeda neke osobe, ili znatna imovinska šteta, ili je kazneno djelo iz stavka 3. ovoga članka počinjeno u doba ratnog stanja ili neposredne ugroženosti neovisnosti i jedinstvenosti Republike Hrvatske,</p>
<p>počinitelj će se kazniti kaznom zatvora do tri godine.</p>
<p><strong>Neodazivanje pozivu i izbjegavanje vojne službe</strong></p>
<p><strong>Članak 367.</strong></p>
<p>(1) Tko u doba ratnog stanja ili neposredne ugroženosti neovisnosti i jedinstvenosti Republike Hrvatske bez opravdanog razloga ne dođe u određeno vrijeme na izvršavanje vojne obveze iako je bio pozvan pojedinačnim ili općim pozivom,</p>
<p>kaznit će se kaznom zatvora od šest mjeseci do pet godina.</p>
<p>(2) Tko poziva ili potiče više osoba na počinjenje kaznenog djela iz stavka 1. ovoga članka,</p>
<p>kaznit će se kaznom zatvora do tri godine.</p>
<p>(3) Počinitelj kaznenog djela iz stavka 1. ovoga članka koji se dobrovoljno javi nadležnom državnom tijelu na izvršavanje vojne obveze može se osloboditi kazne.</p>
<p><strong>Izbjegavanje vojne obveze onesposobljenjem ili prijevarom</strong></p>
<p><strong>Članak 368.</strong></p>
<p>(1) Tko s ciljem da on ili drugi izbjegne vojnu obvezu ili bude raspoređena na lakšu dužnost sebe ili drugog s njegovim pristankom ozlijedi ili na drugi način onesposobi za vojnu službu ili kakvu dužnost, ili dozvoli drugome da ga onesposobi za vojnu službu ili kakvu dužnost,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko s ciljem da on ili drugi izbjegne vojnu obvezu ili bude raspoređen na lakšu dužnost simulira bolest, za sebe ili drugoga uporabi lažnu ispravu, ili postupi na drugi prijevaran način.</p>
<p>(3) Tko djelo iz stavka 1. ovoga članka počini u doba ratnog stanja ili neposredne ugroženosti neovisnosti i jedinstvenosti Republike Hrvatske,</p>
<p>kaznit će se kaznom zatvora od šest mjeseci do pet godina.</p>
<p><strong>Protuzakonito oslobođenje od vojne službe</strong></p>
<p><strong>Članak 369.</strong></p>
<p>Tko zlouporabom svojeg položaja ili ovlaštenja učini da se oslobodi od dužnosti ili da se rasporedi na lakšu dužnost vojna osoba ili osoba koja podliježe vojnoj obvezi u doba ratnog stanja ili neposredne ugroženosti neovisnosti i jedinstvenosti Republike Hrvatske,</p>
<p>kaznit će se kaznom zatvora od jedne do osam godina.</p>
<p><strong>Nepropisan i nesavjestan odnos prema povjerenom naoružanju i vojnoj opremi i drugim sredstvima za potrebe obrane</strong></p>
<p><strong>Članak 370.</strong></p>
<p>(1) Tko nepropisno ili nesavjesno drži, čuva ili rukuje povjerenim mu naoružanjem, vojnom opremom i drugim sredstvima za potrebe obrane, pa time prouzroči njihovo oštećenje u većoj mjeri, uništenje ili nestanak,</p>
<p>kaznit će se kaznom zatvora do jedne godine.</p>
<p>(2) Rukovatelj skladišta sredstvima iz stavka 1. ovoga članka koji ne poduzme mjere za njihovo osiguranje ili održavanje, pa time prouzroči oštećenje, uništenje ili nestanak tih sredstava,</p>
<p>kaznit će se kaznom zatvora od šest mjeseci do pet godina.</p>
<p>(3) Ako je kaznenim djelom iz stavka 2. ovoga članka prouzročena znatna imovinska šteta,</p>
<p>počinitelj će se kazniti kaznom zatvora od jedne do osam godina.</p>
<p>(4) Ako je kazneno djelo iz stavka 2. ovoga članka počinjeno iz nehaja,</p>
<p>počinitelj će se kazniti kaznom zatvora do tri godine.</p>
<p>(5) Ako je kaznenim djelom iz stavka 4. ovoga članka prouzročena posljedica iz stavka 3. ovoga članka,</p>
<p>počinitelj će se kazniti kaznom zatvora od šest mjeseci do pet godina.</p>
<p><strong>Neovlašteni ulazak u vojne objekte i izradba skica ili crteža vojnih objekata i borbenih sredstava</strong></p>
<p><strong>Članak 371.</strong></p>
<p>(1) Tko u doba ratnog stanja ili neposredne ugroženosti neovisnosti i jedinstvenosti Republike Hrvatske radi izviđanja neovlašteno uđe u vojni objekt, iako zna da je pristup zabranjen,</p>
<p>kaznit će se kaznom zatvora do tri godine.</p>
<p>(2) Tko u doba ratnog stanja ili neposredne ugroženosti neovisnosti i jedinstvenosti Republike Hrvatske neovlašteno pravi skice ili crteže vojnih objekata ili borbenih sredstava, ili ih fotografira, odnosno na drugi način snima,</p>
<p>kaznit će se kaznom zatvora od šest mjeseci do pet godina.</p>
<p><strong>Prijelaz i predaja neprijatelju</strong></p>
<p><strong>Članak 372.</strong></p>
<p>(1) Vojna osoba koja za vrijeme rata ili oružanog sukoba prijeđe u redove neprijatelja, odnosno protivničke strane,</p>
<p>kaznit će se kaznom zatvora od najmanje pet godina.</p>
<p>(2) Vojna osoba koja se za vrijeme rata preda neprijatelju, odnosno protivničkoj strani prije nego što je iscrpila sve mogućnosti obrane,</p>
<p>kaznit će se kaznom zatvora tri do petnaest godina.</p>
<p><strong>Neispunjavanje ili napuštanje dužnosti za vrijeme borbenog djelovanja</strong></p>
<p><strong>Članak 373.</strong></p>
<p>(1) Vojna osoba koja za vrijeme ili izravno pred borbeno djelovanje ne obavi svoju dužnost, pa time prouzroči štetne posljedice za vojnu postrojbu ili za borbenu situaciju,</p>
<p>kaznit će se kaznom zatvora od tri do petnaest godina.</p>
<p>(2) Kaznom iz stavka 1. ovoga članka kaznit će se vojna osoba koja za vrijeme ili izravno pred borbeno djelovanje ne obavi svoju dužnost ili samovoljno ili na prijevaran način napusti svoju dužnost.</p>
<p><strong>Napuštanje položaja protivno zapovijedi</strong></p>
<p><strong>Članak 374.</strong></p>
<p>Vojna osoba koja za vrijeme ili izravno pred borbeno djelovanje protivno zapovijedi napusti položaj s postrojbom koja joj je povjerena prije nego što je iscrpila sve mogućnosti obrane,</p>
<p>kaznit će se kaznom zatvora od tri do petnaest godina.</p>
<p><strong>Napuštanje oštećenog broda ili zrakoplova prije vremena</strong></p>
<p><strong>Članak 375.</strong></p>
<p>Zapovjednik ratnog broda ili član posade ratnog broda ili vojnog zrakoplova koji za vrijeme rata ili oružanog sukoba napusti oštećeni brod ili zrakoplov prije nego što je obavio svoju dužnost prema propisima o brodskoj službi, odnosno prema propisima o letenju i uporabi zrakoplova,</p>
<p>kaznit će se kaznom zatvora od jedne do osam godina.</p>
<p><strong>Ostavljanje neprijatelju neoštećenih bojnih sredstava</strong></p>
<p><strong>Članak 376.</strong></p>
<p>(1) Vojna osoba koja dopusti da neprijatelju padne u ruke bitno neoštećeno vojno skladište, brod, zrakoplov, tenk, ili drugo slično borbeno sredstvo,</p>
<p>kaznit će se kaznom zatvora od šest mjeseci do pet godina.</p>
<p>(2) Kaznom iz stavka 1. ovoga članka kaznit će se tko protivno zapovijedi dopusti da neprijatelju padnu u ruke bitno neoštećena postrojenja ili drugi objekti važni za obranu.</p>
<p><strong>Slabljenje borbenog morala i borbene situacije</strong></p>
<p><strong>Članak 377.</strong></p>
<p>(1) Vojna osoba koja za vrijeme ili izravno pred borbeno djelovanje, bacanjem oružja ili streljiva, širenjem straha, stvaranjem nereda ili zabune, ili na drugi način slabi borbeni moral postrojbe, bojevu spremnost ili nanosi štetu borbenoj situaciji,</p>
<p>kaznit će se kaznom zatvora od tri do dvanaest godina.</p>
<p>(2) Vojna osoba koja ne poduzme potrebne mjere prema podređenom koji za vrijeme ili izravno pred borbeno djelovanje širi strah među vojnicima, stvara nered ili zabunu u postrojbi, ili na drugi način slabi borbeni moral postrojbe ili nanosi štetu borbenoj situaciji,</p>
<p>kaznit će se kaznom zatvora od jedne do osam godina.</p>
<p><strong>Neizvršenje materijalne obveze</strong></p>
<p><strong>Članak 378.</strong></p>
<p>(1) Tko se u doba ratnog stanja ili neposredne ugroženosti neovisnosti i jedinstvenosti Republike Hrvatske protivno zakonom utvrđenoj obvezi, bez opravdanog razloga, ne odazove ili se protivi popisu ili pregledu ljudstva ili popisu ili pregledu materijalnih sredstava koja su na popisu materijalnih sredstava za potrebe obrane, ili tko pri tom popisu ili pregledu dade netočne izjave ili podatke,</p>
<p>kaznit će se kaznom zatvora do tri godine.</p>
<p>(2) Kaznom iz stavka 1. ovoga članka kaznit će se tko u doba ratnog stanja ili neposredne ugroženosti neovisnosti i jedinstvenosti Republike Hrvatske protivno zakonom utvrđenoj obvezi, bez opravdanog razloga, ne stavi u određeno vrijeme i u propisanom stanju na raspolaganje tijelu nadležnom za poslove obrane materijalna sredstva koja su na</p>
<p>popisu materijalnih sredstava za potrebe obrane.</p>
<p><strong>Neispunjenje dužnosti pri provedbi mobilizacije</strong></p>
<p><strong>Članak 379.</strong></p>
<p>(1) Vojna ili službena osoba koja pri provedbi mobilizacije u doba ratnog stanja ili neposredne ugroženosti neovisnosti i jedinstvenosti Republike Hrvatske protivno svojoj dužnosti, ne osigura prihvat, raspored i smještaj ili opskrbu mobiliziranog ljudstva, objekata, vozila, strojeva, opreme i drugih sredstava koja su na popisu materijalnih sredstava za</p>
<p>potrebe obrane, pa time prouzroči teške štetne posljedice,</p>
<p>kaznit će se kaznom zatvora od šest mjeseci do pet godina.</p>
<p>(2) Ako je kazneno djelo iz stavka 1. ovoga članka počinjeno iz nehaja,</p>
<p>počinitelj će se kazniti kaznom zatvora do tri godine.</p>
<p><strong>Odgovornost za kazneno djelo počinjeno po zapovijedi nadređenog</strong></p>
<p><strong>Članak 380.</strong></p>
<p>Vojna osoba koja protupravnu radnju kojom se ostvaruju obilježja kaznenog djela počini na zapovijed kriva je samo ako je znala ili je bilo očito da izvršenjem zapovijedi čini protupravnu radnju. Kaznena djela iz članka 88. i 90. ovoga Zakona</p>
<p>uvijek su očito protupravna.</p>
<p><strong>GLAVA TRIDESET PETA (XXXV.)PRIJELAZNE I ZAVRŠNE ODREDBE</strong></p>
<p><strong>Članak 381.</strong></p>
<p>(1) Danom stupanja na snagu ovoga Zakona prestaju važiti:</p>
<ol>
<li>
<p>Kazneni zakon (»Narodne novine«, br. 110/97., 27/98. – ispravak, 50/00., 129/00., 51/01., 111/03., 190/03., 105/04., 84/05., 71/06., 110/07., 152/08. i 57/11.) osim odredaba članka 84., 85. i 86. koje prestaju važiti na dan stupanja na snagu posebnog zakona koji uređuje odnosna pitanja,</p>
</li>
<li>
<p>Zakon o kaznenim djelima protiv tržišta kapitala (»Narodne novine«, br. 152/08.),</p>
</li>
<li>
<p>odredbe članka 31. Zakona o računovodstvu (»Narodne novine«, br. 109/07.),</p>
</li>
<li>
<p>odredbe članka 188. Zakona o autorskom pravu i srodnim pravima (»Narodne novine«, br. 167/03., 79/07. i 80/11.),</p>
</li>
<li>
<p>odredbe članka 65. Zakona o arhivskom gradivu i arhivima (»Narodne novine«, br. 105/97., 64/00. i 65/09.),</p>
</li>
<li>
<p>odredbe članka 49. Zakona o medicinskoj oplodnji (»Narodne novine«, br. 88/09. i 137/09.),</p>
</li>
<li>
<p>odredbe članaka 627. i 629. Zakona o trgovačkim društvima (»Narodne novine«, br. 111/93., 34/99., 121/99., 52/00., 118/03., 107/07., 146/08. i 137/09.),</p>
</li>
<li>
<p>odredba članka 129.a stavka 1. Zakona o obveznom zdravstvenom osiguranju (»Narodne novine«, br. 150/08., 94/09., 153/09., 71/10., 139/10. i 49/11.), a dosadašnji stavak 2. postaje stavak 1.</p>
</li>
</ol>
<p>(2) Danom stupanja na snagu ovoga Zakona u Zakonu o energiji (»Narodne novine«, br. 68/01., 177/04., 76/07., 152/08. i 127/10.) u članku 33. stavku 1. riječi: »odnosno troši energiju bez ili mimo mjernih uređaja« brišu se.</p>
<p><strong>Članak 382.</strong></p>
<p>Vlada Republike Hrvatske pokrenut će postupak usklađivanja s odredbama ovoga Zakona odgovarajućih odredbi Zakona o kaznenom postupku, Zakona o odgovornosti pravnih osoba za kaznena djela, Zakona o sudovima za mladež, Zakona o zaštiti osoba s duševnim smetnjama, Zakona o izvršenju kazne zatvora, Zakona o probaciji te drugih zakona koji sadrže kaznene i druge odredbe relevantne za primjenu ovoga Zakona.</p>
<p><strong>Članak 383.</strong></p>
<p>U skladu s odredbama ovoga Zakona, nadležni ministri donijet će u roku od tri mjeseca od dana stupanja na snagu ovoga Zakona, sljedeće propise:</p>
<ol>
<li>
<p>ministar nadležan za pravosuđe uz suglasnost ministra nadležnog za poslove socijalne skrbi donijet će propis o izvršavanju sigurnosne mjere te listu pravnih ili fizičkih osoba licenciranih za provođenje sigurnosne mjere (članak 70.)</p>
</li>
<li>
<p>ministar nadležan za unutarnje poslove uz suglasnost ministra nadležnog za pravosuđe donijet će propise o izvršenju sigurnosnih mjera (članak 73. i članak 74.),</p>
</li>
<li>
<p>ministar nadležan za poslove pomorstva, prometa i infrastrukture donijet će propis o izvršavanju sigurnosne mjere</p>
</li>
</ol>
<p>(članak 75.),</p>
<ol start="4">
<li>
<p>ministar nadležan za zdravlje donijet će listu tvari zabranjenih u sportu (članak 191.a),</p>
</li>
<li>
<p>ministar nadležan za poslove socijalne skrbi donijet će listu terapijskih zajednica licenciranih za provođenje sigurnosne mjere (članak 69.).</p>
</li>
</ol>
<p><strong>Članak 384.</strong></p>
<p>Izvršenje kaznenopravnih sankcija pravomoćno izrečenih sukladno odredbama Kaznenog zakona i drugih posebnih propisa iz članka 381. stavka 1. ovoga Zakona, čije izvršenje nije započelo ili je u tijeku, provodit će se sukladno odredbama ovoga Zakona od dana njegova stupanja na snagu.</p>
<p><strong>Članak 385.</strong></p>
<p>Ako do stupanja na snagu ovoga Zakona nije nastupila zastara oduzimanja imovinske koristi, primijenit će se odredba članka 85. stavka 4. ovoga Zakona.</p>
<p><strong>Članak 386.</strong></p>
<p>Ovaj Zakon sadrži odredbe koje su u skladu sa sljedećim aktima Europske unije:</p>
<ol>
<li>Direktiva Vijeća2002/90/EZ od 28. studenoga 2002. o definiranju olakšavanja neovlaštenog ulaska, tranzita i boravka</li>
</ol>
<p>(SL L 328, 5. 12. 2002.),</p>
<ol start="2">
<li>
<p>Direktiva2005/35/EZ Europskog parlamenta i Vijeća od 7. rujna 2005. o onečišćenju mora s brodova i uvođenju sankcija za kršenja (SL L 255, 30. 9. 2005.), kako je posljednji put izmijenjena Direktivom2009/123/EZ Europskog parlamenta i Vijeća od 21. listopada 2009. o izmjeni Direktive 2005/35/EZ o onečišćenju s brodova i uvođenju sankcija za kršenja (SL L 280, 27. 10. 2009.),</p>
</li>
<li>
<p>Direktiva2008/98Europskog parlamenta i Vijeća od 19. studenoga 2008. o otpadu i stavljanju izvan snage određenih direktiva (SL L 312, 22. 11. 2008.),</p>
</li>
<li>
<p>Direktiva2008/99/EZ Europskog parlamenta i Vijeća od 19. studenoga 2008. o zaštiti okoliša putem kaznenog prava (SL L 328, 6. 12. 2008.),</p>
</li>
<li>
<p>Direktiva2009/52/EZ Europskog parlamenta i Vijeća od 18. lipnja 2009. o minimalnim standardima za sankcije i mjere za poslodavce državljana trećih zemalja s nezakonitim boravkom (SL L 168, 30. 6. 2009.),</p>
</li>
<li>
<p>Direktiva2010/53/EZ Europskog parlamenta i Vijeća od 7. srpnja 2010. o standardima kvalitete i sigurnosti ljudskih organa namijenjenih transplantaciji (SL L 207, 6. 8. 2010.),</p>
</li>
<li>
<p>Direktiva2011/36/EU Europskog parlamenta i Vijeća od 5. travnja 2011. o sprječavanju i suzbijanju trgovanja ljudima i zaštiti njegovih žrtava te o zamijeni Okvirne odluke Vijeća 2002/629/PUP (SL L 101, 15. 4. 2011.),</p>
</li>
<li>
<p>Direktiva2011/93/EU Europskog parlamenta i Vijeća od 13. prosinca 2011. o suzbijanju seksualnog zlostavljanja i seksualnog iskorištavanja djece i dječje pornografije, te o zamjeni Okvirne odluke Vijeća 2004/68/PUP (SL L 335, 17. 12. 2011.),</p>
</li>
<li>
<p>Direktiva 2012/29/EU Europskog parlamenta i Vijeća od 25. listopada 2012. o uspostavi minimalnih standarda za prava, potporu i zaštitu žrtava kaznenih djela te o zamjeni Okvirne odluke Vijeća 2001/220/PUP (SL L 315, 14. 11. 2012.),</p>
</li>
<li>
<p>Direktiva2013/40/EU Europskog parlamenta i Vijeća od 12. kolovoza 2013. o napadima na informacijske sustave i o zamjeni Okvirne odluke Vijeća 2005/222/PUP (SL L 218, 14. 8. 2013.),</p>
</li>
<li>
<p>Direktiva 2014/42/EU Europskog parlamenta i Vijeća od 3. travnja 2014. o zamrzavanju i oduzimanju predmeta i imovinske koristi ostvarene kaznenim djelima u Europskoj uniji (SL L 127, 29. 4. 2014.),</p>
</li>
<li>
<p>Direktiva2014/62/EU Europskog parlamenta i Vijeća od 15. svibnja 2014. o kaznenopravnoj zaštiti eura i drugih valuta od krivotvorenja, kojom se zamjenjuje Okvirnu odluku Vijeća 2000/383/PUP (SL L 151, 21. 5. 2014.),</p>
</li>
<li>
<p>Direktiva2014/57/EU Europskog parlamenta i Vijeća od 16. travnja 2014. o kaznenopravnim sankcijama za zlouporabu tržišta (SL L 173, 12. 6. 2014.),</p>
</li>
<li>
<p>Direktiva 2016/343/EU Europskog parlamenta i Vijeća od 9. ožujka 2016. o jačanju određenih vidova pretpostavke nedužnosti i prava sudjelovati na raspravi u kaznenom postupku (SL L 65, 11. 3. 2016.),</p>
</li>
<li>
<p>Direktiva 2016/800/EU Europskog parlamenta i Vijeća od 11. svibnja 2016. o postupovnim jamstvima za djecu koja su osumnjičenici ili optuženici u kaznenim postupcima (SL L 132, 21. 5. 2016.), ».</p>
</li>
<li>
<p>Direktiva (EU)2017/541Europskog parlamenta i Vijeća od 15. ožujka 2017. o suzbijanju terorizma i zamjeni Okvirne odluke Vijeća 2002/475/PUP i o izmjeni Odluke Vijeća 2005/671/PUP (SL L 88, 31. 3. 2017.),</p>
</li>
<li>
<p>Direktiva (EU)2017/1371Europskog parlamenta i Vijeća od 5. srpnja 2017. o suzbijanju prijevara počinjenih protiv financijskih interesa Unije kaznenopravnim sredstvima (SL L 198, 28. 7. 2017.),</p>
</li>
<li>
<p>Direktiva (EU) 2018/1673 Europskog parlamenta i Vijeća od 23. listopada 2018. o borbi protiv pranja novca kaznenopravnim sredstvima (SL L 284, 12. 11. 2018.),</p>
</li>
<li>
<p>Direktiva (EU) 2019/713 Europskog parlamenta i Vijeća od 17. travnja 2019. o borbi protiv prijevara i krivotvorenja u vezi s bezgotovinskim sredstvima plaćanja i zamjeni Okvirne odluke Vijeća 2001/413/PUP (SL L 123, 10. 5. 2019.),</p>
</li>
<li>
<p>Okvirna odluka Vijeća2001/500/PUPod 26. lipnja 2001. o pranju novca, identifikaciji, praćenju, zamrzavanju, pljenidbi i oduzimanju imovine i imovinske koristi ostvarene kaznenim djelima (SL L 182, 5. 7. 2001.),</p>
</li>
<li>
<p>Okvirna odluka Vijeća2002/946/PUPod 28. studenoga 2002. o jačanju kaznenopravnog okvira za sprečavanje pomaganja neovlaštenog ulaska, tranzita i boravka (SL L 328, 5. 12. 2002.),</p>
</li>
<li>
<p>Okvirna odluka Vijeća2004/757/PUP od 25. listopada 2004. o utvrđivanju minimalnih odredaba vezanih za elemente kaznenih djela i sankcija u području nezakonite trgovine drogom (SL L 335, 11. 11. 2004.),</p>
</li>
<li>
<p>Okvirna odluka Vijeća2005/212/PUPod 24. veljače 2005. o oduzimanju imovinske koristi, sredstava i imovine pribavljene kaznenim djelom (SL L 68, 15. 3. 2005.),</p>
</li>
<li>
<p>Okvirna odluka Vijeća2008/913/PUP od 28. studenoga 2008. o suzbijanju određenih oblika i načina izražavanja rasizma i ksenofobije kaznenopravnim sredstvima (SL L 328, 6. 12. 2008.),</p>
</li>
<li>
<p>Konvencija o provedbi Sporazuma iz Schengena (SL L 239, 22. 9. 2000.).</p>
</li>
</ol>
<p><strong>Članak 387.</strong></p>
<p>Ovaj Zakon objavit će se u »Narodnim novinama«, a stupa na snagu 1. siječnja 2013.</p>
<p><strong>Prijelazne i završne odredbe iz NN 56/15 od 22.05.2015.</strong></p>
<p><strong>Članak 77.</strong></p>
<p>Pravilnik iz članka 15. ovoga Zakona ministar nadležan za unutarnje poslove donijet će u roku od tri mjeseca od dana stupanja na snagu ovoga Zakona.</p>
<p><strong>Članak 78.</strong></p>
<p>Ovaj Zakon stupa na snagu osmoga dana od dana objave u »Narodnim novinama«.</p>
<p><strong>Prijelazne i završne odredbe iz NN 101/17 od 12.10.2017.</strong></p>
<p><strong>Članak 12.</strong></p>
<p>(1) Ako je do stupanja na snagu ovoga Zakona podnesen zahtjev za uvjetni otpust u odnosu na kazne koje se izvršavaju sukladno odredbama Kaznenog zakona iz članka 381. stavka 1. točke 1. Kaznenog zakona (»Narodne novine«, br. 125/11., 144/12., 56/15. i 61/15. – ispravak), primijenit će se odredbe o uvjetnom otpustu iz zakona prema kojem se kazne izvršavaju.</p>
<p>(2) O zahtjevima za uvjetni otpust iz stavka 1. ovoga članka odlučuje Povjerenstvo za uvjetni otpust iz Zakona o izvršavanju kazne zatvora (»Narodne novine«, br. 128/99., 55/00., 59/00., 129/00., 59/01., 67/01., 11/02., 190/03., 76/07., 27/08., 83/09., 18/11., 48/11., 125/11., 56/13. i 150/13.).</p>
<p><strong>Članak 13.</strong></p>
<p>Ovaj Zakon stupa na snagu osmoga dana od dana objave u »Narodnim novinama«.</p>
<p><strong>Prijelazne i završne odredbe iz NN 118/18 od 27.12.2018.</strong></p>
<p><strong>Članak 37.</strong></p>
<p>Ovaj Zakon stupa na snagu osmoga dana od dana objave u »Narodnim novinama«.</p>
<p><strong>Prijelazne i završne odredbe iz NN 126/19 od 24.12.2019.</strong></p>
<p><strong>Članak 25.</strong></p>
<p>Ovaj Zakon objavit će se u »Narodnim novinama«, a stupa na snagu 1. siječnja 2020.</p>
<p><strong>Prijelazne i završne odredbe iz NN 84/21 od 23.07.2021.</strong></p>
<p><strong>Članak 23.</strong></p>
<p>Ovaj Zakon stupa na snagu osmoga dana od dana objave u »Narodnim novinama«.</p>
<p><strong>Prijelazne i završne odredbe iz NN 114/22 od 03.10.2022.</strong></p>
<p><strong>Članak 4.</strong></p>
<p>Ovaj Zakon objavit će se u »Narodnim novinama«, a stupa na snagu na dan uvođenja eura kao službene valute u Republici Hrvatskoj.</p>
<p><strong>Prijelazne i završne odredbe iz NN 114/23 od 04.10.2023.</strong></p>
<p><strong>Članak 5.</strong></p>
<p>Ovaj Zakon stupa na snagu osmoga dana od dana objave u »Narodnim novinama«.</p>
<p><strong>Prijelazne i završne odredbe iz NN 36/24 od 25.03.2024.</strong></p>
<p><strong>Članak 35.</strong></p>
<p>Ovaj Zakon stupa na snagu osmoga dana od dana objave u »Narodnim novinama«.</p>
